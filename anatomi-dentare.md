# Anatomi Dentare

## HISTORIKU I STOMATOLOGJISË

Stomatologjia është një degë e mjekësisë, që merret me studimin dhe mjekimin e sëmundjeve të gojës dhe të dhëmbëve. Fjala stomatologji vjen nga greqishtja: _stoma_ - gojë dhe _logos_ - shkencë. Si çdo shkencë, dhe stomatologjia ka historinë e vet. Mund të përmendim 3 etapa të zhvillimit të stomatologjisë: atë të lashtësisë, të mesjetës dhe atë të kohës sonë. Që në kohët më të lashta stomatologjia, si gjithë shkencat e tjera u bë privilegj i njerëzve të pasur. Fatkeqësisht edhe sot stomatologjia, dhe veçanërisht zëvendësimi i dhëmbëve, duke qenë shërbim i kushtueshëm, mbetet privilegj i disa njerëzve që mund ta përballojnë nga ana financiare.

Në vendin tonë, siç dihet, shërbimi stomatologjik kryhet falas nga shteti për moshat 0-18 vjeç. Në këtë shërbim kryhen vetëm mbushjet dhe heqjet e dhëmbëve, por jo zëvendësimi i tyre dhe mjekimi i anomalive të dhëmbëve dhe nofullave.

Etapa e parë e zhvillimit të stomatologjisë kap periudhat më të hershme deri në mesjetë. Babilonasit dhe egjiptianët e vjetër, 2500 vjet para erës sonë, kanë patur të zhvilluar artin e mjekimit dhe zëvendësimit të dhëmbëve. Kjo njihet edhe tek etruskët e shekullit të VI para erës sonë. Grekët e vjetër dhe romakët e zhvilluan më tej këtë shkencë dhe formuan shkollat e tyre. Kështu Hipokrati, mjek i vjetër grek që njihet si baba i mjekësisë, 456 vjet para erës sonë shkruan në një libër të tij: ”Një dhëmb i prishur që lëviz dhe ka dhimbje, e heqim; një dhëmb që ka dhimbje, por që nuk lëviz e djegim, e pastrojmë dhe e lëmë në gojë. Një dhëmb që lëviz nuk është i prishur. E lidhim me dhëmbët e tjerë derisa ai të forcohet përsëri…”

Në këtë kohë si dhëmbë artificialë për zëvendësimin e dhëmbëve të humbur përdoreshin kocka të ndryshme, dhëmbë kafshësh dhe gurë, kurse për pllakën e protezës përdorej druri, lëvozhga pemësh, kocka dhe më vonë metale të ndryshme.

Në mesjetë, si gjithë shkencat e tjera, edhe stomatologjia pësoi një rënie të theksuar. Protezat e dhëmbëve në këtë kohë nuk përgatiteshin më nga dentistë ose mjekë të përgjithshëm, por nga njerëz të profesioneve të ndryshme. Në lashtësi dhe mesjetë protezat e dhëmbëve kishin vetëm funksion kozmetik. Vetëm në shekullin e XVIII stomatologjia hyri në një etapë të re zhvillimi. Në këtë periudhë filloi të përmirësohet dukshëm teknika e përgatitjes së protezave. Protezat tashmë nuk plotësonin vetëm anën kozmetike, por edhe atë funksionale. Kështu gradualisht stomatologjia dhe veçanërisht protezimi i dhëmbëve po bëhej një disiplinë e veçantë e mjekësisë. Në këtë periudhë dentistët e parë filluan të studiojnë dhe të përmirësojnë metodat e ndryshme të mjekimit të dhëmbëve dhe përgatitjes së protezave. Kështu u propozua, p.sh. dylli për marrjen e masës, gipsi për derdhjen e modeleve, okludatorët e ndryshëm për përgatitjen e protezave etj.

Rol të rëndësishëm në zhvillimin e stomatologjisë në përgjithësi dhe veçanërisht të protezimit të dhëmbëve ka luajtur mjeku francez Pier Foshar, i cili në librin e tij, që është dhe libri i parë në stomatologji (viti 1728), i kushtoi vëmendje të veçantë protezimit të dhëmbëve. Ai bëri propozimin me vlerë të madhe për përmirësimin e qëndrueshmërisë të protezës së plotë, për shfrytëzimin e rrënjëve të mbetura dhe përdorimin e tyre për dhëmbë me vidë, përdorimin e okludatorëve në defektet e qiellzës së fortë e të butë etj. Më vonë, në 1746 u hap laboratori i parë për përgatitjen e protezave të dhëmbëve, kurse në vitin 1776 u prodhuan dhëmbët e parë artificialë prej porcelani të cilët shënuan një zhvillim të ri e të rëndësishëm në protezimin e dhëmbëve.

Në këtë mënyrë dhëmbët artificialë, që deri në atë kohë përgatiteshin prej druri, dhëmbësh dhe kockash kafshësh ose metalesh të ndryshme u zëvendësuan nga porcelani, që sigurisht rriti në mënyrë të dukshme cilësinë e protezimit.

Problem ka qenë jo vetëm gjetja e materialeve të përshtatshme për zëvendësimin e dhëmbëve të humbur, por edhe materialit prej të cilit do të përgatitej pllaka e protezës, mbi të cilën do të vendoseshin këta dhëmbë. Në lashtësi, por edhe më vonë për përgatitjen e pllakës së protezës, ashtu si dhe për dhëmbët artificialë është përdorur druri, fildishi, kocka kafshësh dhe më vonë metalet e ndryshme. Këto materiale nuk ishin të përshtatshme si nga ana higjienike dhe estetike. Përveç kësaj këto materiale paraqisnin vështirësi në përgatitjen e tyre teknike. Pas kërkimesh të shumta në vitin 1855 u zbulua kauçuku, i cili u përdor si pllakë për protezat e dhëmbëve. Ky material, i cili është përdorur deri në ditët tona ngjyrosej sipas ngjyrës së mishit të dhëmbëve dhe në këtë mënyrë siguronte shumë mirë anën estetike. Në vitin 1870 hyn në teknikën stomatologjike për përgatitjen e pllakës së protezës prej celuloidi, i cili nuk gjeti shumë përdorim praktik për shkak të vështirësive teknike të përpunimit. Në vitin 1935 u përdor për këtë qëllim plastmasa artificiale, e cila vazhdon të përdoret edhe në ditët tona. Ky material i përmbush më së miri të gjitha kërkesat e dëshiruara jo vetëm për pllakën e protezës, por edhe për përgatitjen e dhëmbëve artificialë.

Kështu pra shekulli XIX dhe XX, që është dhe etapa e tretë e zhvillimit të stomatologjisë shënoi një rritje edhe më të madhe cilësore në përgatitjen e protezave të dhëmbëve. Përveç prodhimit të plastmasës artificiale, më 1945 u prodhua dhe u përdor në stomatologji plastmasa elastike, në 1950 plastmasa vetëpolimerizuese etj. Përveç këtyre materialeve, sot në stomatologji përdoren edhe metale e aliazhe të tyre për përgatitjen e protezave të lëvizshme e të palëvizshme si metale fisnike e aliazhe të tyre, krom-kobalti, krom-nikeli, krom-kobalt-molibdeni etj.

Të gjitha materialet që përdoren sot në stomatologji, si ato që përdoren për përgatitjen e protezave dhe ato që përdoren për marrjen e masës janë mjaft higjienike dhe estetike dhe janë të padëmshme për shëndetin e pacientit.

Stomatologjia ka historinë e vetë edhe në vendin tonë. Nga gërmimet arkeologjike që janë kryer në Durrës, Apolloni e gjetkë janë gjetur punime të ndryshme protetike në formë urash metalike, që dëshmojnë për një zhvillim të të parëve tanë edhe në këtë fushë të mjekësisë.

Në vendin tonë, pas çlirimit, si gjithë shërbimi shëndetësor dhe në mënyrë të veçantë ai stomatologjik ishte mjaft i kufizuar. Në këtë kohë shërbimi kryhej nga disa klinika private të cilat ishin të vendosura në disa qytete kryesore të vendit. Në vitin 1948 u bë shtetëzimi i klinikave private dhe u hapën klinikat e para shtetërore. Këto klinika u kompletuan me kuadrin ekzistues që deri atëherë kishin punuar në klinikat e tyre private. Po kështu u veprua edhe me aparaturat. Ky kuadër, në pjesën më të madhe ishin të paarsimuar e të pakualifikuar. Kështu lindi si domosdoshmëri përgatitja dhe kualifikimi i kuadrit të ri.

Kështu menjëherë pas shtetëzimit të klinikave private u hapën kurse disamujore për kualifikimin e dentistëve ekzistues të cilët u diplomuan më vonë si “dentistë me arsim special”. Më vonë, në vitin 1951 u hap në Tiranë, pranë Politeknikumit Mjekësor, dega për përgatitjen e ndihmësmjekëve, dentistëve dhe laborantëve mbi bazën e shkollës tetëvjeçare. Përgatitja e laborantëve vazhdoi edhe më vonë me kurse 1 dhe 2 vjeçare dhe, në vitin 1986, këto kurse u mbyllën për mangësitë që kishin në përgatitjen e këtij kuadri.

Në vitin 1959 pranë Fakultetit të Mjekësisë u hap katedra, sot dega e stomatologjisë ku përgatiten mjekët stomatologë. Në këto kushte, ndërsa përgatitja e mjekëve stomatologë arriti nivele të kënaqshme, përgatitja e laborantëve mbeti shumë prapa zhvillimit që kërkonte koha. Edhe hapja e kësaj shkolle të re të laborantëve dentarë me iniciativën dhe mbështetjen e firmës së njohur “Ivoclar Vivadent” të Lichtenstein-it do të plotësojë këtë boshllëk që është ndier deri më sot në vendin tonë në përgatitjen e laborantëve dentarë.

### Objekti i Ortopedisë Stomatologjike dhe Lidhja e Saj me Shkencat e Tjera

Fjala ortopedi vjen nga greqishtja “ortos”, që do të thotë drejtoj dhe “pajdeno” që do të thotë praktikoj. Pse u zëvendësua termi protezë me atë ortopedi?

Kohët e fundit punimet protetike janë bërë të shumëllojshme e të ndërlikuara. Proteza tashmë nuk merret vetëm me zëvendësimin e dhëmbëve të humbur, por dhe me zëvendësimin e organeve të tjera të zgavrës së gojës e fytyrës. Përveç kësaj, kjo disiplinë, duke u lidhur dhe me disiplinat e tjera mjekësore dhe duke formuar një hallkë të rëndësishme të mjekësisë, kontribuon në mjekimin e sëmundjeve të tjera jashtë e brenda zgavrës së gojës, si të atyre të kyçit të nofullave, të parafunksioneve të sistemit dhëmb-nofull-fytyrë, të mjekimit të sëmundjeve të mishrave të dhëmbëve, të thyerjeve ose deformimeve të nofullave, të ndërhyrjes kirurgjikale në nofulla dhe fytyrë etj.

Pra, me këto përmasa që mori kjo disiplinë, termi protezim, që presupozonte kryesisht zëvendësimin e dhëmbëve të humbur, është i pamjaftueshëm. Për këto arsye protezimi u bë pjesë e ortopedisë së përgjithshme dhe u quajt “Ortopedi Stomatologjike”.

Ortopedia stomatologjike ndahet në dy pjesë të mëdha: në atë teorike dhe në atë praktike ose klinike. Pjesa teorike studion anatominë e dhëmbëve dhe të nofullave, kyçin e nofullave, mukozën e gojës, muskujt përtypës dhe të mimikës si dhe materialet që përdoren për përgatitjen e protezave të ndryshme. Pjesa klinike studion llojet e ndryshme të protezave dhe mënyrën e përgatitjes së tyre, si në klinikë dhe në laborator.

Ortopedia stomatologjike sot përfshin disa lëndë:

1. **Njohuri mbi materiale stomatologjike**, ku studiohen të gjitha cilësitë e materialeve që përdoren për përgatitjen e protezave.
2. **Ortopedia paraklinike** që merret kryesisht me problemet laboratorike të përgatitjes së protezave.
3. **Ortopedia klinike** që merret me të gjitha problemet teorike e praktike të ortopedisë dhe me formimin shkencor mjekësor të mjekut stomatolog e të laborantit.

Ortopedia stomatologjike është vetëm një pjesë e stomatologjisë. Kjo disiplinë nuk merret vetëm me zëvendësimin e dhëmbëve të humbur, por dhe me probleme të tjera. Stomatologjia në përgjithësi sot, si në botë dhe në vendin tonë ndahet në tre grupe lëndësh, ose disiplina të mëdha:

1. **Terapia stomatologjike**, që merret me mjekimin e sëmundjeve të dhëmbëve dhe të gojës, pra me mbushjet e dhëmbëve dhe mjekimet e sëmundjeve të tjera të gojës.
2. **Kirurgjia stomatologjike** që merret me heqjen e dhëmbëve dhe me operacionet që kryhen në zgavrën e gojës dhe të fytyrës.
3. **Ortopedia stomatologjike dhe ortodoncia** që merret me rregullimin e anomalive të dhëmbëve dhe nofullave.

Përveç këtyre lëndëve kryesore në stomatologji jepen edhe lëndë të tjera si: radiologjia stomatologjike, fizioterapia stomatologjike etj.

Të gjitha këto lëndë që jepen në stomatologji kanë lidhje të ngushta me njëra tjetrën. Laboranti dentar ka lidhje me të gjitha disiplinat stomatologjike. Kështu p.sh me kirurgjinë stomatologjike në përgatitjen e protezave kirurgjikale, epitezave të fytyrës, me shinat në frakturat e nofullave etj. Në ndihmë të terapisë stomatologjike laboranti kontribuon në përgatitjen e shinave në sëmundjet e mishrave të dhëmbëve, në përgatitjen laboratorike të mbushjeve të derdhura etj. Ndërsa në ortopedi dhe ortodonci në përgatitjen laboratorike të protezave dhe të aparateve të ndryshme. Pra, në këto kushte laboranti nuk është një njeri thjesht praktik dhe empirik, por një bashkëpunëtor i rëndësishëm në të gjitha problemet e stomatologjisë.

Për këto arsye laboranti duhet të ketë përveç aftësisë së tij praktike laboratorike dhe disa njohuri të përgjithshme teorike mbi anatominë dhe fiziologjinë e gojës. Ai duhet të dijë dhe të ndërtojë marrëdhënie të mira dhe të drejta me të gjithë mjekët që bashkëpunon, të vlerësojë vërejtjet e tyre dhe të mirëpresë ato. Vetëm një bashkëpunim i mirë dhe korrekt mjek-laborant siguron garancinë dhe suksesin e punimit. Mungesa e këtij bashkëpunimi dhe mosrespektimi i etikës mjekësore, jo vetëm për mjekun por edhe për laborantin s’ka asnjë të mirë, por vetëm dështime.

Mjeku punon me pacientin e sëmurë i cili ka dhimbje, emocione, ankesa etj., pra me njeriun e gjallë, ndërsa laboranti punon me modelin pra me allçi, dyllë, metal etj. Laboranti duhet të ketë parasysh se ky model është riprodhimi i gojës së pacientit, pra ai duhet të punojë në të ashtu siç punon mjeku në gojë. Një dëmtim sado i vogël i këtij modeli ka pasoja në cilësinë e protezës së ardhshme. Laboranti, protezën që ai përgatit, nuk duhet ta shikojë si një pjesë të vdekur e të shkëputur nga organizmi në përgjithësi, por si një pjesë të tij. Me vendosjen e çdo lloj proteze në trupin e njeriut, por edhe në gojë, ajo bëhet pjesë e pandarë e tij. Sa më e mirë të jetë proteza, pra sa më korrekte të jetë ajo, aq më shpejt mësohet pacienti me të, pra aq më shpejt ajo inkorporohet, bëhet pjesë e tij.

Përvoja praktike e ka vërtetuar lidhjen e ngushtë që ekziston midis sistemit dhëmb-nofull-fytyrë me tërësinë e organizmit. Mjafton të përmendim për këtë qëllim rolin që luajnë zonat receptore të gojës në procesin e përtypjes, të tretjes së ushqimit, të vjellit etj. Nga zona e indeve të ndryshme të gojës lindin impulse, të cilat nëpërmjet sistemit nervor qendror ndikojnë mbi organizmin në përgjithësi dhe nga ana tjetër, impulset kortikale ndikojnë në funksionet e aparatit-nofull. Shpesh zgavra e gojës shërben si sinjal i hershëm i shumë sëmundjeve të përgjithshme. Në këtë mënyrë duhet të kuptohet lidhja e ngushtë që ka zgavra e gojës me organizmin në përgjithësi. Pikërisht këtë botëkuptim shkencor duhet ta ketë çdo mjek, por dhe laboranti në praktikën e tij të përditshme. Këto parime duhet t’i njohë e t’i respektojë, si mjeku dhe laboranti në përgatitjen e protezave. Duke trajtuar problemin e protezimit në këtë mënyrë ne shkëputemi nga pikëpamja empirike e mekaniciste dhe vlerësojmë jo vetëm sëmundjen, por njeriun e sëmurë në tërësi. Pikërisht për këtë arsye, që laboranti të ketë njohuri të mjaftueshme mbi fushën ku ai vepron, është e domosdoshme që ai të ketë dhe disa njohuri mbi anatominë dhe fiziologjinë e aparatit dhëmb-nofull-fytyrë ose aparatin përtypës në përgjithësi.

### APARATI PËRTYPËS NË PËRGJITHËSI

**Njohuri mbi anatominë dhe fiziologjinë e aparatit përtypës.**

Me aparat përtypës kuptojmë një sërë organesh dhe indesh që ndodhen në zgavrën e gojës ose rreth saj dhe që ndikojnë në mënyrë të drejtpërdrejtë ose të tërthortë në funksionet e ndryshme si: përtypja, folja etj. Në këto organe hyjnë: dhëmbët, muskujt përtypës dhe mimikë, gjuha, gjëndrrat e pështymës, mukoza e gojës etj.

#### Dhëmbët

Dhëmbët përbëjnë qendrën e aparatit përtypës. Ata rradhiten në kreshtën hojëzore të nofullave njëri pranë tjetrit duke formuar kështu radhën e dhëmbëve. Radhitja e dhëmbëve nuk është e rastësishme. Ata rradhiten sipas diferencimit funksional të tyre: dhëmbë prerës, shqyes, copëtues dhe bluajtës.

**Dhëmbët prerës** (_dentes incisivus_) quhen kështu sepse kurora e tyre ka buzë prerëse që shërben për prerjen e ushqimit.

**Dhëmbët përtypës**, **paradhemballët** dhe **dhëmballët** (_dentes premolaris_ dhe _dentes molaris_) quhen të tillë sepse kurora e tyre ka në faqen përtypëse disa të ngritura, zhardhokë ose tuberkula që shërbejnë për copëtimin dhe bluarjen përfundimtare të ushqimit.

Gjatë jetës dhëmbët dalin dy herë. Dhëmbët e parë, që quhen **dhëmbët e qumështit** janë gjithsej 20.

Duke filluar nga mosha 6-7 vjeçare dhëmbët e qumështit zëvendësohen nga **dhëmbët e përhershëm**. Dhëmbët e përhershëm janë 32, nga 16 për çdo nofull. Nga këto për çdo nofull dallojmë: 4 dhëmbë prerës, 2 të qenit, 4 paradhemballë dhe 6 dhëmballë, nga të cilat dy të fundit quhen dhëmballët e pjekurisë. Dhëmbët duhet të konsiderohen si organe çift, të cilët vendosen në mënyrë simetrike në të dy anët e nofullave.

#### ANATOMIA E DHËMBIT DHE FAQET E TIJ

**Pjesët e Dhëmbit**

Në çdo dhëmb dallojmë tre pjesë: kurorën, qafën dhe rrënjën.

**Kurora** (_corona dentis_) është pjesa e dukshme e dhëmbit. Në praktikë dallojmë dy lloj kurorash të dhëmbit: **kurorën anatomike** dhe atë **klinike**. Kurora anatomike është ajo pjesë e dhëmbit që mbulohet nga smalti dhe arrin deri tek qafa e dhëmbit. Me kalimin e moshës mishi i dhëmbëve tërhiqet, kështu kurora e tij zgjatet. Pra pjesa e kurorës së dhëmbit që duket në zgavrën e gojës quhet kurorë klinike. Një gjë të tillë laboranti duhet ta njohë dhe ta ketë parasysh gjatë përgatitjes së protezave në mënyrë që të imitojë dhëmbët natyralë të mbetur në gojë. Kështu proteza bëhet më estetike.

**Qafa e dhëmbit** (_collum dentis_) është pjesa kalimtare nga kurora në rrënjë.

**Rrënja** (_radix dentis_) është pjesa e dhëmbit që është e vendosur në gropëzën hojëzore të nofullës dhe që përfundon në majën e rrënjës (_apex radicis dentis_). Përveç pjesëve të dhëmbit, në praktikë ka rëndësi të madhe dhe njohja e faqeve të tij.

**Faqet e Dhëmbit**

* **Faqja labiale** (_facies labialis_) quhet faqja e dhëmbit që ndodhet nga ana e buzës, kjo vetëm për dhëmbët e përparshëm ose dhëmbët ballorë. Kjo faqe, për dhëmbët e pasëm, paradhemballët dhe dhëmballët quhet **faqja bukale** (_facies bucalis_) pasi shikon nga ana e faqes.
* Faqja e kundërt me të parën, që ndodhet brenda zgavrës së gojës, quhet **faqja gojore** (_facies oralis_). Kjo faqe, për nofullën e sipërme quhet dhe **faqja palatinale** (_facies palatinalis_). Kurse për nofullën e poshtme **faqja linguale** (_facies lingualis_).
* Faqet e dhëmbit që takojnë me dhëmbët fqinjë quhen **faqet proksimale** (_facies proximalis_). Për dhëmbë të veçantë, faqja që ka kontakt me dhëmbin që ndodhet përpara quhet **faqja meziale** (_facies mesialis_), ndërsa faqja që ka kontakt me dhëmbin prapa quhet **faqja distale** (_facies distalis_).
* **Faqja okluzale** (_facies occlusalis_) ose faqja përtypëse. Për dhëmbët ballorë kjo faqe është në formë buze dhe quhet _margo incisalis_.

#### NDËRTIMI HISTOLOGJIK I DHËMBIT

Dhëmbi përbëhet nga inde të forta dhe të buta. Indet e forta të dhëmbit janë: smalti, dentina dhe cementi, ndërsa indet e buta janë: pulpa dhe periodonti. Masën bazë të indit të fortë të dhëmbit, pra bërthamën e tij e përbën dentina. Ajo, në zonën e kurorës së dhëmbit mbulohet nga smalti, ndërsa në atë të rrënjës nga cementi.

**Smalti i dhëmbit**

**Smalti** është indi më i fortë në organizmin e njeriut. Smalti mbulon kurorën anatomike të dhëmbit dhe ka ngjyrë të bardhë në të hirtë e të hapur, me shkëlqim. Fortësia e smaltit barazohet me atë të diamantit, prandaj quhet edhe substanca admantina. Trashësia e smaltit në pjesë të ndryshme të kurorës nuk është e barabartë. Pjesa më e trashë e tij vihet re në të ngriturat, zhardhokët (tuberkulat) edhe në buzët prerëse të dhëmbëve ballorë. Në sipërfaqet anësore të kurorës, shtresa e smaltit hollohet gradualisht dhe mbaron në nivelin e qafës së dhëmbit.

**Dentina**

**Dentina** është një ind i fortë që për nga fortësia radhitet e dyta, pas smaltit. Ajo mbështjell pulpën e dhëmbit, duke formuar kështu pjesën më të madhe të tij.\
Dentina përbëhet nga 72% substanca joorganike dhe 28% substanca organike. Dentina përshkohet nga kanaleza të shumta që quhen kanalezat dentinare. Këto kanaleza shkojnë nga pulpa e dhëmbit në kufirin smalt-dentinë. Në këto kanaleza kalojnë terminacione shumë të holla nervore të cilat e bëjnë dentinën ind të ndjeshëm nga të gjitha ngacmimet.

**Cementi**

**Cementi** është ind i fortë që mbulon rrënjën e dhëmbit dhe ndodhet ndërmjet dentinës dhe indit që lidh dhëmbin me kockën hojëzore.\
Ndërtimi histologjik i cementit i afrohet atij të kockës, prandaj quhet ndryshe dhe substanca osteoidea. Në sipërfaqen e jashtme të cementit kapen fijet e periodontit, të cilat mundësojnë fiksimin e dhëmbit me gropën hojëzore (alveolën).

**Pulpa e dhëmbit**

Dhëmbi në brendësi ka një boshllëk, që quhet **zgavra e pulpës** ose _cavum pulpae_. Ky boshllëk është i mbushur me enë gjaku dhe nerva dhe quhet **pulpa e dhëmbit**. Pulpa ka formën e dhëmbit. Ajo është më e gjerë në kurorën e dhëmbit, ngushtohet edhe më tepër duke iu drejtuar majës së rrënjës. Pulpa ushqen dhëmbin nëpërmjet enëve të gjakut dhe limfës. Ajo nëpërmjet qelizave të saj specifike, që quhen odontoblaste formon gjatë gjithë jetës dentinë të re që quhet **dentinë sekondare**. Pulpa është shumë e ndjeshme ndaj ndryshimeve të temperaturës, dëmtimeve dhe ngacmimeve të ndryshme kimike e fizike.

**Periodonti**

Ndërmjet rrënjës së dhëmbit dhe gropës së hojëzave ndodhet një boshllëk, kjo quhet hapësira rreth dhëmbëve. Kjo hapësirë është e mbushur me ind fibroz konjuktiv, me enë gjaku, limfe dhe nerva që quhet **periodont**. Këto inde sigurojnë fiksimin e dhëmbit me hojëzën kockore. Drejtimi i indit fibroz që lidh cementin e rrënjës me hojëzën kockore është shumë karakteristik. Në qafën e dhëmbit këto fije, kanë drejtim horizontal dhe së bashku me ato të periostit të nofullës dhe mishit të dhëmbëve formojnë lidhëza rrethore (ligamentin cirkular). Me afrimin e tyre në majën e rrënjës, tufa fibroze merr drejtim kulmor (vertikal). Ky fiksim i dhëmbit në hojëzën kockore, siguron funksionin amortizues të periodontit duke mënjanuar kështu dëmtimin e tij nga trysnia përtypëse ose mbingarkesa të tjera, që mund të veprojnë mbi të.

#### FORMULA DHE SHENJAT DALLUESE TË DHËMBËVE

**Sistemi i numerimit të dhëmbëve**

Sot njihen tre sisteme numerimi dhëmbësh.

* **Sistemi PALMER:** Ky sistem bazohet në dy plane: në planin horizontal dhe në planin vertikal. Plani horizontal ndan dhëmbët e sipërm nga të poshtmit, ndërsa plani vertikal ndan dhëmbët e anës së djathtë nga ana e majtë. Atje ku priten të dy këto plane emërtohen me numrin 1 katër dhëmbët e qendrës dhe për çdo gjysmënofull vendosim dhëmbët me numrat përkatës sipas një rritjeje në progresion aritmetik (1 deri 8). Ky quhet edhe sistemi simetrik. Është një sistem mjaft i thjeshtë për t'u mbajtur mend.
* **Sistemi universal ose sistemi amerikan:** Në bazë të këtij sistemi çdo dhëmb ka një numër më vete. Numerimi fillon nga dhëmballa e tretë e nofullës së sipërme djathtas (numri 1) dhe përfundon tek dhëmballa e tretë e nofullës së djathtë poshtë (numri 32). Është një sistem që afrohet shumë me realitetin. Çdo dhëmb ka numrin e tij duke përcaktuar në këtë mënyrë individualitetin e tij.
* **Sistemi ndërkombëtar dentar (FDI):** Ky sistem përdor dy shifra. Shifra e parë tregon kuadrantin (1-sipër djathtas, 2-sipër majtas, 3-poshtë majtas, 4-poshtë djathtas). Shifra e dytë tregon dhëmbin brenda kuadrantit (1-qendrori, 2-anësori, ..., 8-dhëmballa e tretë). Kështu katër dhëmbët e qendrës emërtohen me numrat 11, 21, 31, 41 dhe duke u rritur numri i dytë në progresion aritmetik vendosen edhe dhëmbët pasardhës. Ky është sistem europian që përdoret gjerësisht sot.

**Shenjat dalluese të dhëmbëve**

Dhëmbët kanë shumë shenja të përbashkëta, që janë të kushtëzuara nga vetë rreshtimi i tyre dhe forma e nofullave. Por dhëmbët kanë dhe shenja të veçanta që dallojnë dhëmbin simetrik të anës së djathtë me atë të anës së majtë.

**Shenjat dalluese:**

1. Shenja e lakores (kurbës)
2. Shenja e rrënjës
3. Shenja e këndit

**Shenjat e përbashkëta:**

1. Boshti i dhëmbit
2. Ekuatori i dhëmbit
3. Përmasat e kurorës dhe rrënjës

* **Shenja e lakores (kurbës):** Njohja dhe respektimi në praktikë i shenjës së kurbës ka rëndësi si në modelimin e dhëmbëve artificialë në protezat fikse, por dhe në rreshtimin e tyre në protezat e lëvizshme, të pjesshme ose të plota. Respektimi në praktikë i kësaj shenje siguron një protezë, jo vetëm estetike, por edhe funksionale. Sipas kësaj shenje çdo dhëmb përbën një pjesë të caktuar të kurbës. Në këtë mënyrë çdo dhëmb bën pjesë vetëm në njërën anë të harkut, në anën e djathtë ose të majtë. Pra sipas kësaj shenje dhëmbi i anës së majtë nuk mund të vendoset në anën e djathtë dhe e kundërta. Sipas kësaj shenje gjysma meziale e sipërfaqes buzore (vestibulare) të dhëmbit është më konvekse sesa gjysma distale e tij, kur shihet nga faqja okluzale.
* **Shenja e rrënjës:** Sipas kësaj shenje, rrënja e çdo dhëmbi pjerrësohet në drejtim të dhëmbit që vjen më pas, pra në drejtim distal. Përjashtim bën incizivi qendror poshtë që mund të ketë rrënjë vertikale.
* **Shenja e këndit:** Shenja e këndit i përket kryesisht dhëmbëve ballorë, si atyre të nofullës së sipërme dhe të nofullës së poshtme. Në këta dhëmbë këndet, si ai mezial dhe ai distal nuk janë njësoj. Këndi distal tek këta dhëmbë është më i rrumbullakosur, në të kundërt, këndi mezial është më i theksuar, shpesh në formën e këndit të drejtë ose pak më të mprehtë.

Të gjitha këto shenja duhen patur parasysh gjatë përgatitjes së protezave, pasi vetëm kështu sigurohet një protezë estetike dhe funksionale. Përveç shenjave të veçanta dhëmbët kane edhe shenja të përbashkëta, të cilat duhet të njihen nga laboranti.

**Shenja të përbashkëta të dhëmbit**

* **Boshti i dhëmbit:** Çdo dhëmb ka një bosht të veçantë. Ky bosht me boshtin e rrënjës nuk është i njëjtë, por formon një kënd i cili ndryshon në dhëmbë të veçantë. Nëse do të zgjaten boshtet e dhëmbëve të nofullës së sipërme, ata do të takohen në një pikë brenda kafkës, pra takohen në orbitë ose _Crista Galli_. Përjashtim nga ky rregull bëjnë dhëmbët e nofullës së poshtme.
* **Ekuatori i dhëmbit:** Vija që bashkon të gjitha pjesët më të ngritura, më konvekse, në gjithë sipërfaqet e kurorës së dhëmbit, quhet **ekuatori i dhëmbit**. Kjo tregon se sipërfaqet e dhëmbit nuk janë të drejta por konvekse. Ekuatori është i përbashkët për të gjithë dhëmbët. Në dhëmballët dhe paradhemballët ai gjendet më afër sipërfaqes përtypëse. Nga ekuatori sipërfaqja e dhëmbit ndahet në dy pjesë, të sipërme, mbylltore (okluzale) dhe të poshtme, qafore (gingivale ose cervikale). Njohja dhe respektimi i ekuatorit të dhëmbit nga laboranti nuk ka vetëm rëndësi estetike, por kryesisht funksionale. Rëndësia funksionale e tij qëndron në ruajtjen e mishit të dhëmbëve nga dëmtimi gjatë ushqyerjes. Përveç kësaj ekuatori i dhëmbit ka rëndësi dhe në orientimin e kllapave (ganxhave) të ndryshme në përgatitjen e protezave pjesore të lëvizshme (ekuatori protetik).
* **Përmasat e kurorës dhe rrënjës:** Dhëmbët e veçantë kanë përmasa të caktuara. Në kurorën e dhëmbit dallojmë: lartësinë, gjerësinë dhe trashësinë e kurorës. Lartësia e dhëmbit është distanca nga buza prerëse ose zhardhokët e sipërfaqes përtypëse deri te qafa e dhëmbit, ndërsa gjerësia e dhëmbit është distanca midis dy pikave të kontaktit të tij (distanca mezio-distale).

#### HARQET E DHËMBËVE

Dhëmbët vendosen në nofull pranë njëri-tjetrit duke formuar radhën e dhëmbëve. Radhitja ose rreshtimi i dhëmbëve në individë të ndryshëm është e ndryshme. Mund të thuhet me siguri se s’ka dy individë që mund të kenë një formë, madhësi dhe radhitje të njëjtë të dhëmbëve natyrorë. Për këtë dhe dhëmbët artificialë duhet të jenë të ndryshëm në individë të veçantë. Dhëmbët në radhën e tyre takohen me njëri-tjetrin në pika të ndryshme, që quhen **pikat e kontaktit**. Pikat e kontaktit forcojnë radhën e dhëmbëve gjatë përtypjes, pasi nëpërmjet tyre trysnia përtypëse shpërndahet në tërë radhën e tyre. Përveç kësaj, pikat e kontaktit mbrojnë mishin e dhëmbëve (papilën interdentare) gjatë përtypjes së ushqimit. Për këtë arsye, gjatë përgatitjes së punimeve fikse (kurora, ura etj.) është e domosdoshme që të sigurohen pikat e kontaktit. Për dhëmbët anësorë gjendet afër sipërfaqes përtypëse ndërsa për dhëmbët ballorë afër buzës prerëse. Pikat e kontaktit, në mosha të kaluara shndërrohen në sipërfaqe kontakti për shkak të abrazionit (ngrënies) së pikës së kontaktit nga lëvizjet fiziologjike.

Radhitja e dhëmbëve në nofulla formon figura të ndryshme gjeometrike. Kështu radha e dhëmbëve në nofullën e sipërme të të rriturit formon një hark qe ka formën e gjysmë elipsit, ndërsa harku i dhëmbëve të poshtëm ka formën e parabolës, brinjët e të cilit hapen në drejtim distal në mënyrë të barabartë.

Dhëmbët e nofullës së sipërme janë vendosur në një raport të caktuar me ata të nofullës së poshtme. Ky raport është i ndryshëm në individë të veçantë. Raporti i harqeve të dhëmbëve me njëri-tjetrin mund të jetë normal (fiziologjik) ose jonormal (patologjik). Për t'u bërë përtypja e ushqimit duhet që dhëmbët e sipërm të takohen me ata të poshtëm. Ky takim që realizohet gjatë lëvizjes së nofullës së poshtme me ndihmën e muskujve përtypës quhet **artikulacion**, që është një moment lëvizshmërie, dinamike të nofullave. Në ndryshim me artikulacionin është **okluzioni** që është vetëm një moment statik, një raport i caktuar i harqeve të dhëmbëve me njëri-tjetrin. Një lloj okluzioni është dhe **okluzioni qendror** (mbyllja qendrore) që shpreh takimin maksimal të sipërfaqeve përtypëse të harqeve të dhëmbëve (interkuspidimi maksimal). Pra është e kuptueshme, që okluzioni qendror është vetëm një dhe ky është i fiksuar tek çdo individ.

Raportet e radhës së dhëmbëve janë të ndryshme, që varet nga veçoritë e zhvillimit të sistemit dhëmb-nofull-fytyrë. Raportet, mbylljet ose okluzionet mund të jenë fiziologjike ose patologjike, siç thamë më lart.

**Okluzionet fiziologjike:**

1. Okluzioni normal (eugnat)
2. Okluzioni i drejtë (ortognat)
3. Okluzioni biprognatik (biprognatia fiziologjike)
4. Okluzioni opistognatik (opistognatia fiziologjike)

**Okluzionet patologjike (anomalitë e okluzionit):**

1. Prognatia (paradalje e nofullës së sipërme - Klasi II Angle)
2. Progenia (paradalje e nofullës së poshtme - Klasi III Angle)
3. Okluzioni i thellë (mbyllje e thellë)
4. Okluzioni i hapur (mbyllje e hapur)
5. Okluzioni i kryqëzuar

**Kurbat (lakoret) e harqeve të dhëmbëve**

Harqet e dhëmbëve në sipërfaqen përtypëse si për nofullën e poshtme dhe atë të sipërme nuk shkojnë paralel me vijën horizontale. Kështu p.sh vija që bashkon buzët prerëse të dhëmbëve ballorë të nofullës së poshtme është e drejtë, ose pak konvekse (nga poshtë). Në pjesën premolare kjo vijë vjen duke u ngritur duke arritur kulmin te molari i parë ose i dytë, pastaj zbret përsëri. Kjo formon një kurbë (lakore) antero-posteriore, që quhet **kurba e kompensimit sagital**, ose **kurba e Spee-së**.

Përveç lakores shigjetore dallohet edhe **lakorja tërthore** (kurba transversale ose **kurba e Wilson-it**). Ajo kalon përmes sipërfaqeve përtypëse të dhëmballëve të të dyja anëve në drejtim tërthor (transversal). Sipas kësaj lakoreje sipërfaqet përtypëse të dhëmballëve poshtë janë të kthyera lart dhe brenda (konkave), ndërsa zhardhokët faqor (tuberkulat bukalë) të tyre janë më të larta se sa zhardhokët gjuhësorë. Në të kundërt, faqet përtypëse të dhëmballëve lart janë të drejtuara poshtë e jashtë (konvekse), ndërsa tuberkulat qiellzorë (palatinalë) të tyre janë më të ulëta sesa tuberkulat faqorë (bukalë).

Respektimi i këtyre lakoreve ka rëndësi praktike gjatë rreshtimit të dhëmbëve artificialë në protezat e plota, sepse e para (Spee) siguron qëndrueshmërinë e protezës së plotë në lëvizjet përpara të nofullës së poshtme, ndërsa e dyta (Wilson) qëndrueshmërinë e saj në lëvizjet anësore të nofullës.

**Raportet e harqeve të dhëmbëve në skeletin e kokës në përgjithësi**

Dhëmbët përbëjnë vetëm një pjesë të aparatit dhëmb-nofull-fytyrë, prandaj ata duhet të studiohen në tërësi dhe në raport me të gjithë këtë aparat. Për të kuptuar lidhjet që kanë radhët e dhëmbëve me skeletin e fytyrës merren disa vija dhe plane orientuese të cilat kanë rëndësi në ortopedinë stomatologjike dhe që duhet të njihen e respektohen gjatë përgatitjes së punimeve protetike.

* **Vija mesore (mediane) ose rrafshi shigjetor (sagital):** Kjo vijë ndan fytyrën, por edhe radhën e dhëmbëve në dy pjesë, në të majtë dhe në të djathtë. Kjo vijë është boshti i simetrisë së fytyrës e cila na lejon të përcaktojmë si simetrinë kockore ashtu edhe dhëmbore. Gjatë rreshtimit të dhëmbëve artificialë duhet të respektohet kjo vijë me qëllim që të sigurohet ana estetike e protezës. Vija mesore (mediane) është vija që bashkon Glabelën (_Glabella_ - pika më e dalë e ballit në profilin e fytyrës), qepjen kockore të hundës dhe pikën më të ulët të mjekrës.
* **Rrafshi horizontal (i okluzionit):** Kjo vijë kalon në buzët prerëse të dhëmbëve ballorë dhe sipërfaqeve përtypëse të dhëmbëve anësorë. Ky rrafsh quhet shpesh dhe rrafshi, ose plani i okluzionit. Plani horizontal, në pjesën e përparme është paralel me vijën bipupilare (vija që bashkon dy pupilat e syve), ndërsa në pjesën e prapme (anësore) është paralele me **vijën Kamper** (_Camper_) - vija që bashkon flegërn e hundës (_ala nasi_) me tragusin e veshit (_tragus_).
* **Rrafshi ballor (ose rrafshi frontal/koronal):** Kalon vertikalisht dhe ndan pjesën e përparme nga ajo e pasme. Bie perpendikular mbi rrafshin sagital dhe horizontal.

Vija mesore, plani okluzal dhe rrafshi ballor kanë lidhje me radhën e dhëmbëve. Këto plane na ndihmojnë në përgatitjen e protezave të ndryshme, sidomos në rreshtimin e dhëmbëve artificialë në protezat e plota.

### ORGANE TË TJERA TË APARATIT PËRTYPËS

Në aparatin përtypës bëjnë pjesë disa organe të cilat në harmoni me njëri-tjetrin, marrin ushqimin, e copëtojnë, e bluajnë, e zbusin, e përpunojnë pjesërisht kimikisht dhe e kalojnë mandej nëpërmjet rrugës për në stomak. Ndër këto organe që marrin pjesë në përpunimin e ushqimit janë: buzët, faqet, gjuha, dhëmbët, muskujt e fytyrës, muskujt përtypës, nofullat dhe pështyma.

Dhëmbët, përveç atyre njohurive të përgjithshme që trajtuam më parë do të studiohen me hollësi në lëndë të veçanta. Këtu do të jepen vetëm disa njohuri të përgjithshme mbi organet ose formacionet e tjera të aparatit dhëmb-nofull-fytyrë.

#### NOFULLAT

**A) Nofulla e sipërme (Maxilla)**

Nofulla e sipërme përbën pjesën kryesore të skeletit të fytyrës. Ajo përbëhet nga një çift kockash të palëvizshme të cilat bashkohen me njëra–tjetrën në vijën mesore. Kjo qepje kockore e vijës mesore (mediane) (_sutura intermaxillaris_) vazhdon dhe në qiellzën e fortë dhe quhet sutura mesore qiellzore (_sutura palatina mediana_).

Nofulla e sipërme përbëhet nga trupi dhe katër zgjatime (procese). Trupi i nofullës së sipërme ka formën e një piramide të parregullt. Në brendësinë e saj nga të dyja anët gjendet nga një boshllëk, zgavër, e mbushur me ajër, që quhet **sinusi maksilar**. Sinusat maksilarë komunikojnë me zgavrën e hundës nëpërmjet një hapjeje.

Përveç trupit nofulla e sipërme ka dhe katër zgjatime, ose procese të cilët lidhin këtë kockë me skeletin tjetër të fytyrës. Këto procese janë:

1. **Procesi zigomatik:** Është ai zgjatim i nofullës së sipërme qe lidh atë me kockën zigomatike.
2. **Procesi frontal:** Është zgjatimi që lidh nofullën e sipërme me kockën e ballit (_Os frontale_).
3.  **Procesi palatinal** (_processus palatinus_): Ky zgjatim përbëhet nga dy pllaka horizontale, e majta dhe e djathta. Të dyja këto bashkohen me njëra-tjetrën në mes me një qepje kockore (_sutura palatina mediana_). Zgjatimi qiellzor i nofullës së sipërme tek njeriu formon ¾ e përparme të qiellzës së fortë (pjesa tjetër formohet nga kockat palatine). Forma, thellësia dhe përmasat e qiellzës ndryshojnë në individë të ndryshëm. Në qiellzën e fortë vihen re disa formacione anatomike, të cilat duhet të njihen dhe të kihen parasysh në përgatitjen e protezës me pllakë. Këto janë:

    * **Vrima prerëse** (_foramen incisivum_): Ndodhet pas incizivëve qendrorë në vijën mesore, nga ku dalin nervi nazopalatin dhe degë të arteries sfenopalatine.
    * **Torus palatinus:** Është një ngritje kockore me forma e madhësi të ndryshme që vihet re tek disa pacientë dhe që ndodhet përgjatë qepjes mesore të qiellzës.
    * **Vrimat qiellzore të mëdha dhe të vogla** (_foramina palatina majus et minora_): Ndodhen në pjesën e pasme të qiellzës së fortë, afër kufirit me qiellzën e butë, lateralish nga vija mesore. Nga këto vrima dalin nervat dhe enët e gjakut palatine.
    * **Spina nazale posteriore:** Ky formacion kockor ndodhet në pikën më të pasme të bashkimit të dy kockave palatine në vijën mesore. Njohja e këtij formacioni anatomik ka rëndësi të madhe praktike në përgatitjen e protezës me pllakë, e cila në kufirin e pasëm të saj nuk duhet të kalojë shumë këtë zonë (kufiri vibrues - linja AH), sepse do të shkaktonte plagë dhe refleksin e të vjellurit tek pacienti.

    Qiellza e fortë dhe kreshta hojëzore formojnë **fushën protetike** të nofullës së sipërme mbi të cilat mbështetet proteza me pllakë.
4. **Kreshta hojëzore (procesi alveolar)** (_processus alveolaris_): Kreshta hojëzore përbën pjesën e poshtme të trupit të nofullës së sipërme. Në kreshtën hojëzore janë të vendosur rrënjët e dhëmbëve natyrorë nëpër hojëza (alveola). Kjo përbëhet nga dy fletë të holla kockore (lamela): e jashtme (bukale/labiale) dhe e brendshme (palatinale). Të dyja këto fletë, pas dhëmballës së fundit bashkohen me njëra tjetrën duke formuar një formacion të rrumbullakosur që quhet **tuberi maksilar** (_tuber maxillae_). Ky formacion është simetrik në të dyja anët e nofullës që pas heqjes së dhëmbëve paraqitet në forma dhe madhësi të ndryshme. Kreshta hojëzore në faqen e saj të jashtme është e valëzuar duke formuar kështu të ashtuquajturat **juga alveolare**. Ky valëzim është i shprehur më tepër në zonën e prerësve dhe dhëmbit të qenit. Jugat alveolare kanë rëndësi në përgatitjen e protezës me pllakë. Ato duhet të imitohen në faqen e jashtme të pllakës së protezës, kjo jo vetem për arsye estetike, por edhe për qëndrueshmërinë e protezës.

**B) Nofulla e poshtme (Mandibula)**

Mandibula përbën pjesën e poshtme të fytyrës dhe është një kockë teke, e lëvizshme. Mandibula ka formën e patkoit dhe përbëhet nga trupi dhe dy degë (ramuset). Në vendin që trupi bashkohet me degët formohet **këndi i mandibulës** (_angulus mandibulae_), përmasat e të cilit ndryshojnë në individë dhe mosha të ndryshme. Tek fëmijët ky kënd është më i madh rreth 125-140°, ndërsa tek të rriturit është 110-120°, kurse tek pleqtë pa dhëmbë ai zmadhohet përsëri për shkak të atrofisë së kreshtës hojëzore.

**Trupi i nofullës së poshtme (**_**Corpus mandibulae**_**)**

Ky formohet nga kockë kompakte e fortë. Pjesa e sipërme e tij përmban 16 hojëza (alveola) ku janë vendosur rrënjët e dhëmbëve natyrorë (pjesa alveolare). Përmasat e kreshtës hojëzore varen nga prania e dhëmbëve dhe shkalla e atrofisë së kockës. Trupi i nofullës ka dy faqe: faqen e brendshme, linguale (_facies lingualis_) dhe të jashtme, vestibulare (labiale/bukale) (_facies externa_).

* **Faqja e brendshme (linguale):** Në këtë faqe vihen re disa formacione anatomike. Duke filluar nga mesi i saj (vija mesore) vihen re disa të ngritura kockore (_spina mentalis_), ku kapen muskujt genioglos dhe geniohioid. Në nivelin e paradhemballëve nga brenda, tek disa individë, mund të ndodhet një ngritje kockore, që quhet **torusi mandibular** (_torus mandibularis_). Në vazhdim prapa, në pjesën e brendshme të nofullës së poshtme ndodhet një e ngritur në formë kreshte, kjo quhet **kreshta milohioide** (_linea mylohyoidea_), ku fiksohet muskuli me të njëjtin emër e që formon dyshemenë e gojës.
* **Faqja e jashtme (vestibulare):** Në vijën mesore të mjekrës ndodhet një ngritje (_protuberantia mentalis_) dhe poshtë saj _tuberculum mentale_. Lateralisht, në nivelin e paradhemballëve ndodhet **vrima e mjekrës** (_foramen mentale_) nga ku dalin nervi dhe enët e gjakut mentale. Më prapa ndodhet një kreshtë kockore që quhet **vija oblike e jashtme** (_linea obliqua externa_).

**Degët e nofullës së poshtme (**_**Ramus mandibulae**_**)**

Në vazhdim të trupit të nofullës ngrihen 2 degët ascendente (ngjitëse), që mbarojnë lart në dy procese: **procesi kondilar** (artikular) dhe **procesi koronoid** (muskular). Procesi kondilar përbën pjesën artikulare të nofullës së poshtme që artikulon me kockën temporale, ndërsa procesi koronoid shërben si vend ku kapet muskuli temporal. Midis dy proceseve ndodhet një thellim (_incisura mandibulae_).

#### Mukoza e gojës

E gjithë hapësira e gojës është e mbuluar nga një cipë e hollë jargore që quhet **mukozë**. Mukoza përbëhet nga tre shtresa: epiteli, lamina propria dhe submukoza (në disa zona).

* **Epiteli:** Shtresa e parë, e sipërme, përbëhet prej qelizash të shtypura (epitel skuamoz i pashtresëzuar, i keratinizuar ose jo, në varësi të zonës). Kjo shtresë rritet dhe ripërtërihet vazhdimisht. Në pleqëri sidomos ku goja mbetet pa dhëmbë, epiteli në disa zona (si kreshta alveolare) bëhet më i trashë dhe më i fortë (keratinizohet). Në përgjithësi, nga pikëpamja e strukturës, mukoza e gojës i ngjan lëkurës. Mukoza e buzëve është një kalim prej mukozës në lëkurë. Epiteli i mukozës luan rol mbulues, rol mbrojtës të indeve të thella nga ndikimet e ambientit të jashtëm (mekanike, kimike, termike, bakteriale). Nëpërmjet mukozës së gojës nxirren jashtë lëndë që prodhojnë gjëndrrat e ndryshme që ndodhen në thellësinë e saj dhe lëndë të tjera. Përveç kësaj mukoza është në gjendje të thithë disa lëndë (p.sh. disa medikamente).
* **Lamina propria:** Shtresa e dytë e mukozës (indi lidhor nën epitel) përbëhet nga ind lidhor me fije kolagjeni dhe elastike, që i japin kësaj shtrese elasticitetin e mukozës gjatë shtypjes dhe tërheqjes.
* **Submukoza:** Shtresa e tretë, e pranishme vetëm në disa zona, përbëhet nga ind lidhor më i shkrifët me fije elastike, enë gjaku, limfe dhe nerva. Në këtë shtresë ndodhen dhe gjëndrra të vogla pështyme dhe ind dhjamor. Kjo përbërje e submukozës e bën atë që të jetë elastike në presion. Ky elasticitet në presion quhet **rezilienca e mukozës**, që ka rëndësi në qëndrueshmërinë e protezave me pllakë.

Mukoza ndahet në dy kategori përsa i përket lidhjes me strukturat nën të dhe lëvizshmërisë: **mukozë mastikatore** (e palëvizshme, e lidhur fort me periostin, p.sh. në qiellzën e fortë dhe gingivën e fiksuar) dhe **mukozë veshëse** (e lëvizshme, e lidhur lëshueshëm me strukturat nën të, p.sh. në faqe, buzë, dysheme të gojës). Ekziston dhe **mukoza e specializuar** në sipërfaqen e sipërme të gjuhës (me papila gustative).

**Mukoza e palëvizshme (Mastikatore)**

Kjo mukozë megjithëse quhet e palëvizshme, ka një farë elasticiteti (rezilience) për shkak të strukturës së lamina propria dhe pranisë ose jo të submukozës, që është e ndryshme në zona të veçanta të nofullave. Mukoza, sipas zonave ku ajo shtrihet ka reziliencë të ndryshme si në madhësi dhe drejtim (vertikal ose horizontal). Për ta thjeshtuar studimin e mukozës, p.sh nofullën e sipërme mund ta ndajmë atë në disa zona sipas Supplee:

1. **Zona e parë (fibroze):** Përfshin kreshtën hojëzore ku mukoza ka pak submukozë dhe si rrjedhim rezilienca e saj është e pakët.
2. **Zona e dytë (e vijës mesore):** Përfshin vijën mesore të qiellzës, ku përfshihet dhe torusi qiellzor (nëse është prezent). Këtu mukoza ka shumë pak submukozë, ose kjo mungon fare, për pasojë dhe rezilienca është shumë e ulët ose s’ka fare.
3. **Zona e tretë (dhjamore):** Përfshin pjesën e përparme-anësore të qiellzës së fortë si dhe rudhat qiellzore (_rugae palatinae_). Kjo mukozë ka një shtresë të mirë submukoze dhe të pasur me qeliza dhjamore. Rezilienca e mukozës në këtë zonë është mesatare.
4. **Zona e katërt (glandulare):** Shtrihet në pjesën e pasme-anësore të qiellzës së fortë. Është e pasur me një shtresë të mirë submukoze dhe gjëndrra të vogla pështyme. Mukoza e kësaj zone është më e kuqe se zonat e tjera dhe rezilienca e saj është e madhe.

Në nofullën e poshtme vendet me mukozë të hollë dhe reziliencë të ulët ndodhen në majë të kreshtës hojëzore, mbi torusin mandibular (nëse prezent) dhe mbi vijën milohioide. Rezilienca për nofullën e sipërme varion, ndërsa për nofullën e poshtme është përgjithësisht më e ulët.

Torus palatinus, tuberi i nofullës së sipërme si dhe disa vende të ngritura kockore të kreshtës hojëzore mbulohen me mukozë të hollë, pak reziliente, të zbehtë dhe të tendosur, pra me pak submukozë. Mukoza në këto zona është shumë e ndjeshme në prekje dhe gjatë përtypjes dëmtohet lehtë. Si rrjedhojë gjatë përgatitjes së protezave me pllakë, këto zona duhet të njihen nga laboranti dhe t’i lehtësohen (të krijohet hapësirë nën protezë) në mënyrë që të marrin sa më pak forca përtypëse dhe të parandalohen dëmtimet e tyre.

**Mukoza e lëvizshme (Veshëse)**

Mukoza e lëvizshme mbulon buzët, faqet, dyshemenë e gojës, sipërfaqen e poshtme të gjuhës dhe qiellzën e butë. Kjo mukozë ka një shtresë të zhvilluar submukoze të pajisur me qeliza dhjamore, enë gjaku e limfe, fije elastike e terminacione nervore, gjë që i jep lëvizshmëri të madhe. Mukoza e lëvizshme në disa vende paraqet disa palosje (formacione anatomike) që duhet të njihen e të respektohen nga laboranti gjatë përcaktimit të kufijve të protezës:

Në nofullën e sipërme dallojmë:

1. **Frenulumi i buzës së sipërme** (_frenulum labii superioris_). Ky gjendet në vijën mesore, në vestibulin labial. Disa herë ky formacion zbret shumë poshtë, deri midis incizivëve qendrorë duke shkaktuar hapësirë midis tyre (diastemë).
2. **Frenulumet bukale** (_frenula buccales_). Këto formacione ndodhen në zonën e paradhemballëve sipër, që mund të jetë një i vetëm ose dy.

Po këto formacione dallohen dhe në nofullën e poshtme dhe quhen respektivisht: **frenulumi i buzës së poshtme** (_frenulum labii inferioris_) dhe **frenulumet bukale të poshtme** (_frenula buccales inferiores_). Në nofullën e poshtme, në dallim me atë të sipërme dallohet dhe **frenulumi i gjuhës** (_frenulum linguae_) që ndodhet nën pjesën e përparme të gjuhës dhe e lidh atë me dyshemenë e gojës.

Këto formacione anatomike duhet të njihen nga laborantët dhe të lihen të lira nga pllaka e protezës (të krijohen hapësira specifike në kufirin e protezës), në të kundërt këto shkaktojnë lëvizshmëri të protezës, ndërsa proteza do të shkaktojë plagë mbi to.

**Mukoza neutrale (Zona kufitare)**

Zona neutrale (ose zona kufitare vestibulare dhe linguale) përben kufirin midis mukozës së lëvizshme dhe të palëvizshme. Kjo mukozë bëhet e lëvizshme vetëm në rastet kur në e tërheqim ose kur ushtrohet forcë mbi të (p.sh. nga lëvizjet e buzëve, faqeve, gjuhës). Njohja e kësaj zone të mukozës është e rëndësishme sidomos në pacientët pa dhëmbë, pra kur do të përgatitet protezë e plotë. Proteza me pllakë, pra proteza e plotë duhet të arrijë këtë zonë madje ajo duhet të shtrihet dhe pak (por pa e tensionuar) në këtë zonë për të siguruar një izolim periferik sa më të mirë dhe rrjedhimisht qëndrueshmëri më të mirë. Proteza që nuk arrin deri tek kufiri i mukozës neutrale ka qëndrueshmëri të kufizuar dhe vetëm në gjendje qetësie, ndërsa proteza që kalon kufirin e zonës neutrale, pra kalon në mukozën aktivisht të lëvizshme, do të lëvizë ose zhvendoset gjatë lëvizjeve të ndryshme të nofullave dhe të mimikës, si dhe do të shkaktojë dhimbje e plagë.

#### Gjuha

Gjuha është një organ muskulor i lëvizshëm që luan një rol të rëndësishëm në të folur, shijimin e ushqimit, përzierjen e tij me pështymën, formimin e bolusit ushqimor dhe në aktin e gëlltitjes. Gjuha ndihmon në shpërndarjen e kafshatës midis dhëmbëve të të dy gjysmave të nofullave dhe për kalimin e ushqimit në faring. Gjuha mbulohet nga një mukozë. Në pjesën e poshtme (ventrale) të gjuhës kjo mukozë është shumë e lëmuar dhe e hollë, kurse në të sipërmen (dorsale) është më e trashë dhe e ashpër për shkak të pranisë së **papilave**. Në pjesën e sipërme të gjuhës gjenden papila të ndryshme (filiforme, fungiforme, cirkumvalate, foliata), disa prej të cilave përmbajnë mbaresa nervore për shijimin (receptorët gustativë). Papilat janë të shpërndara kryesisht në trupin e gjuhës, kurse në rrënjën e gjuhës këto mungojnë (aty gjendet tonsila linguale). Kur goja është e mbyllur dhe në qetësi, gjuha normalisht mbush pjesën më të madhe të zgavrës së gojës dhe maja e saj prek lehtë pjesën e pasme të dhëmbëve incizivë sipër ose qiellzën menjëherë pas tyre.

Muskujt që formojnë gjuhen janë dy llojesh: **muskuj intrinsekë** (që fillojnë dhe mbarojnë në gjuhë, përgjegjës për ndryshimin e formës së saj) dhe **muskuj ekstrinsekë** (që e lidhin gjuhën me kockat përreth saj, përgjegjës për lëvizjet e saj). Të dy këta lloj muskujsh tkurren në mënyrë të koordinuar. Laboranti duke njohur formën anatomike të gjuhës, madhësinë dhe funksionet e saj duhet ta ketë parasysh në konstruktimin e protezave (sidomos atyre të poshtme) në mënyrë që të mos bëhen pengesë në realizimin e këtyre funksioneve dhe të mos kufizojnë hapësirën normale të gjuhës.

#### Gjëndrrat e pështymës

Në aktin e përpunimit të ushqimit, rol të rëndësishëm luan dhe pështyma. Pështyma në sajë të përmbajtjes së ujit dhe mucinës (proteinë yndyrore) lag dhe mbeshtjell kafshatën e ushqimit dhe ndihmon në formimin e bolusit dhe kalimin e saj në stomak. Roli i pështymës nuk është vetëm ky; si lëngu i parë që has çdo gjë që hyn në kanalin e tretjes, ajo i bën një "pritje" çdo elementi që vjen në gojë: lëndët e thata i njom, lëndët e shkrishme i shkrin, lëndët e mëdha e të forta i mbështjell dhe lehtëson kalimin e tyre, dhe fillon tretjen kimike të disa lëndëve (p.sh. amidonit nëpërmjet amilazës). Gjithashtu ka rol lubrifikues, mbrojtës (antibakterial, pastrues) dhe ndihmon në të folur e shijim.

Pështyma nuk është një lëng homogjen. Ajo përbëhet nga sekrecionet e gjëndrrave të ndryshme të cilat kanë veçori dhe funksione të ndryshme (seroze, mukoze, të përziera). Kur të gjithë dhëmbët janë në gojë, mesatarisht gjatë 24 orëve prodhohet rreth 1-1.5 litër pështymë dhe ushqimi zbutet dhe bluhet mirë. Kur në gojë mungojnë dhëmbët, d.m.th. kur rreshtat e dhëmbëve janë të dëmtuar ose të shkurtuar, ushqimi bluhet keq. Në këto raste, përpunimi normal i ushqimit mund të tentohet të kompensohet duke u shtuar sasia e pështymës dhe/ose koha e përtypjes. Kur ky kompensim nuk realizohet më, atëherë fillon dekompensimi, pra fillojnë pasojat në traktin tretës si gastrite, ulcera në stomak etj.

Gjëndrrat e pështymës mund t’i ndajmë në **gjëndra të vogla (minore)** dhe **të mëdha (majore)**. Gjëndrat e vogla të pështymës janë të shpërndara në mukozën e pjesës së brendshme të buzëve, faqeve, qiellzës dhe gjuhës. Gjëndrat e mëdha janë tri çifte:

1. **Gjëndrat parotide:** Gjëndrat më të mëdha, të vendosura para dhe poshtë veshit. Kanali i tyre (kanali i Stenonit) derdhet në gojë në pjesën e brendshme të faqes përballë dhëmballës së dytë të sipërme. Prodhojnë pështymë kryesisht seroze.
2. **Gjëndrat submandibulare:** Të vendosura nën trupin e mandibulës, në trekëndëshin submandibular. Kanali i tyre (kanali i Wharton-it) derdhet në dyshemenë e gojës, anash frenulumit të gjuhës. Prodhojnë pështymë të përzier (më shumë seroze).
3. **Gjëndrat sublinguale:** Gjëndrat më të vogla nga të mëdhatë, të vendosura nën gjuhë, në dyshemenë e gojës. Kanë disa kanale të vogla (të Rivinus-it) që derdhen direkt në dyshemenë e gojës dhe ndonjëherë një kanal më të madh (të Bartholin-it) që bashkohet me atë të Wharton-it. Prodhojnë pështymë të përzier (më shumë mukoze).

Sasia e pështymës ndryshon sipas gjendjes së organizmit në përgjithësi dhe sipas gjendjes së aparatit përtypës në veçanti (p.sh. stimulohet nga ushqimi). Njohja e topografisë së gjëndrrave të pështymës dhe sidomos të kanaleve të tyre duhet respektuar nga laboranti në përgatitjen e protezave me pllakë në mënyrë që proteza të konstruktohet në atë formë e mënyrë që t’i lërë të lira këto formacione.

#### Muskujt e aparatit përtypës

Muskujt që kanë lidhje me aparatin përtypës ndahen në **muskuj përtypës** dhe **muskuj të mimikës**. Grupi i parë përfshin ata muskuj, që marrin pjesë drejtpërsëdrejti në aktin e përtypjes (lëvizjet e mandibulës), kurse grupi i dytë përfshin muskujt e fytyrës, që ndodhen rreth gojës dhe me fijet e tyre muskulore lidhen me lëkurën dhe ndikojnë në lëvizjet e buzëve dhe faqeve, duke ndihmuar në mbajtjen e ushqimit midis dhëmbëve dhe në mimikë.

Të gjithë muskujt e aparatit përtypës nga pikëpamja e strukturës janë muskuj të vijëzuar dhe punojnë nën urdhërat e vullnetit tonë (me përjashtim të disa reflekseve). Këta kanë lidhje të ngushtë funksionale midis tyre, dhe humbja ose dobësimi i funksionit të njërit ndikon në punën e përgjithshme të përtypjes. Këta muskuj janë çift dhe vendosen në mënyrë simetrike në të dyja anët e fytyrës. Muskujt përtypës ndihmojnë në lëvizjen e nofullës së poshtme në drejtime të ndryshme. Kështu ata ndihmojnë, jo vetëm për përtypjen por dhe për funksione të tjera si të folurit, kënduarit, gëlltitjes etj.

Sipas llogaritjeve teorike muskujt përtypës kanë një forcë potenciale prej rreth 400kg. Në njerëzit normalë forca maksimale e kafshimit arrin deri 120-150kg, ndërsa tek disa individë mund të kalojë 200kg. Duke u nisur nga forca e muskujve përtypës arrijmë në përfundim se rritja e peshës së protezës së poshtme për përmirësimin e qëndrueshmërinë e saj mbetet vetëm iluzion.

Pra, dhëmbët, gjëndrat e pështymës, muskujt përtypës, gjuha etj., marrin pjesë në aktin e përtypjes. Ndaj ne, me vendosjen e dhëmbëve artificialë nuk realizojmë vetëm një zëvendësim mekanik të organit të humbur, por krahas këtij vendosim harmoninë dhe lidhjen reciproke të këtij organi me të gjitha organet e tjera, që marrin pjesë në përpunimin e ushqimit. Çdo protezë, por veçanërisht proteza e plotë, është një hallkë artificiale, e cila hyn në këtë cikël të komplikuar organesh qe formojnë aparatin përtypës.

Muskujt përtypës, sipas veprimit të tyre kryesor i ndajmë në grupe:

* **Ngritës të mandibulës (mbyllës të gojës):**
  * Muskuli Temporal (_m. temporalis_)
  * Muskuli Maseter (_m. masseter_)
  * Muskuli Pterigoid Medial (i brendshëm) (_m. pterygoideus medialis_)
* **Ulës të mandibulës (hapës të gojës):**
  * Muskuli Milohioid (_m. mylohyoideus_)
  * Muskuli Geniohioid (_m. geniohyoideus_)
  * Muskuli Digastrik (barku i përparmë) (_m. digastricus, venter anterior_)
  * (Ndihmohen edhe nga muskuli Pterigoid Lateral dhe graviteti)
* **Lëvizës të mandibulës anash dhe përpara:**
  * Muskuli Pterigoid Lateral (i jashtëm) (_m. pterygoideus lateralis_)

**Muskujt që ngrenë nofullën e poshtme (mbyllësit)**

Në këtë grup hyjnë muskujt:

1. **Muskuli Temporal:** Është muskul i madh dhe i fuqishëm, në formë ere. Ky muskul kapet në fosën temporale të kafkës, kalon nën harkun zigomatik dhe fiksohet në procesin koronoid të nofullës së poshtme. Kur ky muskul tkurret nofulla e poshtme ngrihet lart (mbyll gojën). Fijet e pasme të tij ndihmojnë në tërheqjen prapa të mandibulës (retruzion). Në pleqëri kur mungojnë dhëmbët ky muskul atrofizohet dhe si rrjedhojë tëmthat thellohen.
2. **Muskuli Maseter:** Ky muskul fillon nga harku zigomatik dhe fiksohet në anën e jashtme të këndit dhe ramusit të nofullës së poshtme. Është muskul më i shkurtër se temporali, por shumë i fuqishëm. Ngre mandibulën.
3. **Muskuli Pterigoid Medial (i brendshëm):** Ky muskul fillon nga fosa pterigoide e kockës sfenoidale dhe përfundon në faqen e brendshme të këndit dhe ramusit të nofullës së poshtme. Pra ky muskul ka drejtim të ngjashëm me muskulin maseter, por nga ana e brendshme. Ngre mandibulën dhe ndihmon në lëvizjet anash.

**Muskujt që ulin nofullën e poshtme (hapësit)**

Këta muskuj kanë veprim të kundërt me muskujt e parë. Këta janë:

1. **Muskuli Milohioid:** Ky muskul fillon nga vija milohioide në pjesën e brendshme të trupit të nofullës së poshtme dhe fijet bashkohen në mes duke formuar një raphe dhe fiksohen në kockën hioide. Muskujt milohioidë të të dy anëve formojnë **dyshemenë muskulore të gojës**. Tkurrja e këtij muskuli (kur kocka hioide mbahet e fiksuar nga muskujt infrahioidë) mundëson uljen e mandibulës (hapjen e gojës). Gjithashtu ngre kockën hioide dhe gjuhën gjatë gëlltitjes.
2. **Muskuli Geniohioid:** Ky muskul fillon nga _spina mentalis_ në pjesën e brendshme të përparme të nofullës së poshtme dhe përfundon në kockën hioide. Kur ky muskul kontraktohet (dhe hioidi fiksohet), nofulla e poshtme ulet, pra hapet goja. Kur mandibula mbahet fikse, ngre kockën hioide përpara dhe lart.
3. **Muskuli Digastrik:** Ky muskul ka dy barkushe, të përparmin dhe të pasmin, të lidhur me një tendin intermedier që fiksohet në kockën hioide. Barku i pasëm fillon nga _incisura mastoidea_ e kockës temporale. Barku i përparmë fillon nga fosa digastrike në pjesën e brendshme të përparme të mandibulës. Ky muskul kur kontraktohet ul mandibulën (veçanërisht barku i përparmë kur hioidi fiksohet) ose ngre lart kockën hioide. Barku i përparmë i muskulit digastrik me pjesën e brendshme të mandibulës dhe muskulin milohioid formon **trekëndëshin submental**, ndërsa me barkun e pasëm dhe kufirin e poshtëm të mandibulës formon **trekëndëshin submandibular**.

**Muskujt që lëvizin mandibulën anash dhe përpara**

Për realizimin e përtypjes nuk mjaftojnë vetëm lëvizjet e hapjes dhe mbylljes së gojës, por dhe lëvizjet laterale (anash) dhe protruzive (përpara) të saj. Këto lëvizje realizohen kryesisht me ndihmën e muskulit pterigoid lateral.

**Muskuli Pterigoid Lateral (i jashtëm):** Ky muskul ka dy koka (të sipërme dhe të poshtme). Fillon nga kocka sfenoidale (ala major dhe lamina lateralis e procesit pterigoid) dhe fiksohet në qafën e procesit kondilar të mandibulës dhe në kapsulën e diskut artikular të ATM. Tkurrja bilaterale (e të dy anëve) shkakton lëvizjen përpara (protruzion) të mandibulës dhe ndihmon në hapjen e gojës. Tkurrja unilaterale (e njërës anë) shkakton lëvizjen e mandibulës në anën e kundërt (lëvizje laterale).

**Muskujt e mimikës**

Janë një sërë muskujsh sipërfaqësorë që formojnë buzët dhe faqet, dhe lëvizin lëkurën e fytyrës. Funksioni kryesor i këtyre muskujve është mimika e fytyrës, por ata luajnë rol ndihmës edhe në funksionet e gojës (p.sh. _m. orbicularis oris_ mbyll buzët, _m. buccinator_ shtyp faqet kundrejt dhëmbëve dhe ndihmon në mbajtjen e ushqimit). Njohja e këtyre muskujve dhe veprimit të tyre ka rëndësi në përgatitjen e protezave të lëvizshme sidomos në formësimin e anëve të protezës (për të mos penguar lëvizjet e tyre) dhe në drejtimin fizionomik (estetik) dhe fonetik të saj.

### ARTIKULACIONI TEMPORO-MANDIBULAR (ATM) - KYÇI I NOFULLËS SË POSHTME

Njeriu ka shumë kyçe (artikulacione); një nga këto është edhe kyçi i nofullës. Kyçi i nofullës, në ndryshim nga të tjerët është më i ndërlikuar. Kjo jo vetëm nga ndërtimi anatomik, por edhe nga shumëllojshmëria e lëvizjeve të tij. Kyçi i nofullës është artikulacion çift, si rrjedhojë kur lëviz njeri prej tyre, lëviz edhe tjetri, pra i anës tjetër (lëvizje të koordinuara). Përveç kësaj, duke qenë se gropa artikulare është më e madhe se koka artikulare, dhe për shkak të pranisë së diskut artikular, ky kyç mund të realizojë shumë lloje lëvizjesh (rrotullim dhe rrëshqitje).

Kyçi i nofullës përbëhet nga disa elemente:

1. **Gropa artikulare (Fossa mandibularis):** Ndodhet në kockën temporale. Pjesa funksionale e saj është faqja e pasme e **tuberkulit artikular** (_tuberculum articulare_) që ndodhet përpara fosës. Vetë fosa nuk është sipërfaqe mbajtëse e ngarkesës. Thellësia dhe forma e saj ndryshon në mosha dhe individë të ndryshëm. Në fëmijëri kjo është e cekët, thellohet kur njeriut i dalin dhëmbët dhe mund të cekët përsëri në pleqëri, kur njeriu humbet dhëmbët natyrorë.
2. **Koka artikulare (Caput mandibulae):** Përbëhet nga **procesi kondilar** i nofullës së poshtme. Ka formë elipsoide, më e gjerë në drejtim medio-lateral sesa antero-posterior.
3. **Disku artikular (Discus articularis):** Është një formacion anatomik fibrokartilagjinoz që ndodhet midis kokës artikulare dhe gropës artikulare. Ka formën e një thjerreze bikonkave (më i hollë në qendër dhe më i trashë në periferi). Disku artikular ndan hapësirën artikulare në dy dhoma (kavitete sinoviale) të veçanta: **dhoma e sipërme** (temporo-diskale) ku ndodh kryesisht lëvizja e rrëshqitjes (translacionit), dhe **dhoma e poshtme** (kondilo-diskale) ku ndodh kryesisht lëvizja e rrotullimit (rotacionit). Disku lëviz së bashku me kondilin gjatë lëvizjeve të mandibulës.
4. **Kapsula artikulare:** Është një formacion anatomik fibroz që mbështjell gjithë artikulacionin. Fiksohet lart në kockën temporale (rreth fosës dhe tuberkulit) dhe poshtë në qafën e kondilit. Nga brenda vishet nga membrana sinoviale që prodhon lëngun sinovial (lubrifikues). Kapsula kufizon lëvizjet ekstreme të kyçit.
5. **Ligamentet:** Janë shirita fibrozë që përforcojnë kapsulën dhe ndihmojnë në kufizimin dhe drejtimin e lëvizjeve të mandibulës. Ligamenti kryesor është **ligamenti lateral** (temporomandibular). Ligamente të tjera ndihmëse janë ligamenti sfenomandibular dhe stilomandibular.

Në përgatitjen e protezave të ndryshme jashtë gojës, artikulacioni i nofullës imitohet me disa aparate mekanike, që quhen **okludatorë** dhe **artikulatorë**.

### ANATOMIA KLINIKE E NOFULLAVE PA DHËMBË

Anatomia normale, ose sistematike pak a shumë është e njëjtë tek të gjithë njerëzit, ndërsa anatomia klinike ndryshon sipas gjendjes së dhëmbëve natyrorë. Tek pacientët, që kanë humbur të gjithë dhëmbët natyrorë anatomia klinike e nofullave ndryshon sipas shkallës së atrofisë (tkurrjes, rezorbimit) së kreshtave alveolare dhe formës së tyre. Ndërsa mjeku stomatolog formën e nofullave e shikon direkt në gojën e pacientit, laboranti këtë e sheh dhe e studion indirekt, në modelet e allçisë. Mjeku pra analizon gojën e pacientit, ndërsa laboranti bën analizën e modeleve në laborator.

#### Analiza e modelit të nofullës së sipërme pa dhëmbë

* **Kreshta alveolare:** Në përgjithësi dallojmë tri forma kryesore të kreshtës alveolare të nofullës së sipërme pa dhëmbë: kreshtë alveolare e zhvilluar mirë dhe qiellzë e thellë, kreshtë alveolare mesatarisht e zhvilluar dhe relativisht e gjerë, dhe së fundi kreshtë alveolare shumë e atrofizuar, pra e cekët, që nganjëherë arrin deri në nivelin e qiellzës. Forma e parë presupozon një qëndrueshmëri shumë të mirë të protezës, forma e dytë një qëndrueshmëri të kënaqshme dhe e treta të vështirë.
* **Torus palatinus:** Ky formacion ndodhet në mesin e qiellzës së fortë. Torusi në gojë paraqitet si një trashje kockore e kufizuar me vendosje gjatësore, në formë të rrumbullakët, ovale ose kreshte të çrregullta. Torusi mund të shihet në një përqindje të konsiderueshme të pacientëve. Ky formacion mund të ndikojë në qëndrueshmërinë dhe stabilizimin e protezës, prandaj ai duhet të njihet dhe vlerësohet si nga mjeku dhe laboranti. Torusi, sidomos kur ai është i zhvilluar, mbulohet me një mukozë të hollë, të tendosur dhe pa elasticitet. Në këto raste proteza shkakton mbi të presion dhe plagosje (dekubituse), prandaj ajo duhet lehtësuar në atë zonë.
* **Tuberozitetet maksilare:** Janë të ngriturat kockore në formë zhardhoku që ndodhen në fundin e kreshtës alveolare të nofullës së sipërme. Kur këto janë normalisht të zhvilluara ndihmojnë në qëndrueshmërinë e protezës, por kur këta janë shumë të zhvilluar ose me nënskalim (undercut) mund të bëhen pengesë për vendosjen e protezës, prandaj mund të nevojitet lehtësim nga ana e laborantit ose ndërhyrje kirurgjikale.
* **Frenulumet:** Frenulumet, si ai i buzës së sipërme dhe ata të faqeve pasqyrohen dhe në modelet e punës. Këto formacione duhet të njihen nga laboranti dhe të lihen të lira (krijohet hapësirë në kufirin e protezës), në të kundërt proteza do të shkaktojë plagë mbi ta, ndërsa vetë frenulumet bëhen shkak për lëvizshmërinë e protezës.
* **Kufiri i pasëm (Linja AH / Zona vibruese):** Kjo përcakton kufirin midis qiellzës së fortë dhe të butë, njëkohësisht dhe kufirin e pasëm të protezës së sipërme. Ky kufi shpesh kalon pak përpara vijës që bashkon të dy tuberozitetet maksilare dhe dy thellimet e vogla anash vijës mesore (_fovea palatinae_), por pozicioni i saktë përcaktohet klinikisht nga mjeku. Ky formacion anatomik riprodhohet dhe në modelin e punës nëse masa është marrë saktë. Ai duhet respektuar në përcaktimin e kufirit distal të protezës. Në të kundërt, nëse proteza është e shkurtër nuk siguron izolim të mirë, nëse është e gjatë shkakton refleks të vjelljes dhe lëvizshmëri.

Përveç këtyre formacioneve anatomike bazë, në nofullën e sipërme mund të vihen re dhe çrregullime të ndryshme të procesit alveolar ose disnivelime të tij nga heqja e pakujdesshme e dhëmbëve natyrorë, ose heqja në kohë të ndryshme të tyre.

#### Analiza e modelit të nofullës së poshtme pa dhëmbë

Pasi mbarojmë me nofullën e sipërme, fillojmë me atë të poshtme.

* **Kreshta alveolare:** Shikojmë formën dhe lartësinë e saj. Kreshta e poshtme atrofizohet më shpejt dhe më shumë se ajo e sipërmja, duke u bërë shpesh e hollë dhe e mprehtë ose e sheshtë.
* **Frenulumet:** Si ai labial, bukale dhe lingual. Edhe këto duhen lënë të lira në kufirin e protezës. Frenulumi lingual ka rëndësi të veçantë.
* **Torus mandibularis:** Mund të jetë prezent në anën linguale në zonën e premolarëve. Nëse është i madh, kërkon lehtësim të protezës.
* **Linea mylohyoidea:** Kreshta ku fiksohet muskuli milohioid në anën linguale. Kufiri lingual i protezës duhet të përcaktohet me kujdes në këtë zonë, zakonisht pak poshtë saj, por pa e penguar funksionin e muskulit.
* **Linea obliqua externa:** Kreshta në anën bukale të trupit të mandibulës. Kufiri bukale i protezës zakonisht shtrihet deri ose pak mbi këtë vijë.
* **Spina mentalis:** Mund të bëhet prominente në atrofi të theksuar në anën linguale, përpara. Kërkon lehtësim.
* **Foramen mentale:** Me atrofinë e kreshtës, kjo vrimë mund të afrohet ose të dalë në sipërfaqe të saj. Proteza nuk duhet të ushtrojë presion direkt mbi nervin mental që del prej saj.
* **Trekëndëshi retromolar (Retromolar pad):** Një zonë indi të butë (me gjëndrra dhe fibra muskulore) në fundin distal të kreshtës alveolare poshtë. Ky formacion është relativisht stabil dhe shërben si një pikë referimi e rëndësishme për përcaktimin e planit okluzal dhe si zonë mbështetëse për protezën e poshtme. Proteza duhet ta mbulojë zakonisht 1/2 deri 2/3 e përparme të kësaj zone.

### KLASIFIKIMI I DHËMBËVE SIPAS FAKTORIT BIOLOGJIK

Dhëmbët natyrorë nuk ndryshojnë nga njëri-tjetri vetëm nga forma anatomike por edhe nga qëndrueshmëria e tyre në kockë dhe aftësia për të përballuar ngarkesat. P.sh. dhëmbi kanin nuk ka të njëjtën qëndrueshmëri me dhëmbët incizivë. Paradhemballët nuk kane të njëjtën qëndrueshmëri si dhëmballët etj. Qëndrueshmëria e dhëmbëve natyrorë, ose fuqia e tyre, pra aftësia e tyre për t’i rezistuar ngarkesës përtypëse varet nga shumë faktorë që njihen si **faktorë biologjikë**: forma dhe madhësia e kurorës, gjatësia e rrënjës, numri, forma dhe divergjenca e rrënjëve, sipërfaqja totale e periodontit, gjendja e periodontit dhe kockës alveolare, raporti kurorë-rrënjë, lloji i okluzionit etj.

Të nisur nga këto faktorë, dhëmbët natyrorë mund t'i klasifikojmë afërsisht në tre klasa për nga vlera si dhëmbë mbështetës për proteza fikse (ura):

1. **Dhëmbë të klasit të parë (shumë të fortë):** Në këtë grup hyjnë kryesisht dhëmballët e parë dhe të dytë (sidomos të sipërmit me tre rrënjë). Gjithashtu, në këtë grup bëjnë pjesë edhe dhëmbët e qenit (kaninët), ose dhëmbët shqyes, sidomos ata të sipërm. Këta dhëmbë kanë një rrënjë të gjatë dhe të zhvilluar mirë dhe pozicion strategjik në hark.
2. **Dhëmbë të klasit të dytë (të fortë/mesatarë):** Në këtë grup hyjnë paradhemballët (premolarët), incizivët qendrorë sipër dhe dhëmballa e tretë (nëse është e zhvilluar mirë dhe me pozicion të favorshëm).
3. **Dhëmbë të klasit të tretë (më pak të fortë):** Në këtë grup hyjnë dhëmbët incizivë anësorë të nofullës së sipërme, të gjithë dhëmbët incizivë të nofullës së poshtme, si dhe çdo dhëmb tjetër me faktor biologjik jo të mirë (p.sh. rrënjë e shkurtër, humbje kockore, raport i pafavorshëm kurorë-rrënjë, probleme periodontale etj).

Ky klasifikim është relativ. Në rastet kur faktori biologjik është negativ, p.sh. kur rrënja e dhëmbit është më e shkurtër se zakonisht, kur kemi rezorbim të kreshtës hojëzore, kur prishet raporti i gjatësisë kurorë–rrënjë (rritet pjesa klinike e kurorës), kur kemi ndryshime patologjike rreth rrënjës (periodontit), kur dhëmbi ka karies të madh, kur okluzioni nuk është normal etj., atëherë ai dhëmb nuk mund t'i përgjigjet më klasifikimit të mësipërm dhe vlera e tij si mbështetës ulet.

Arrijmë në përfundimin që dhëmbë të veçantë mund t'i rezistojnë një presioni të caktuar gjatë përtypjes së ushqimit. Presioni mbi dhëmbët realizohet si rrjedhojë e fuqisë së muskujve përtypës, kryesisht muskujve që ngrenë nofullën e poshtme. Sa më të fuqishëm të jenë këta muskuj aq më i madh është presioni që ushtrohet mbi dhëmbin natyror.

Për të kuptuar më mirë për sa thamë më sipër është e domosdoshme të shpjegojmë dhe të kuptojmë mirë disa terma si: ç’është fuqia përtypëse dhe ç’është presioni përtypës si dhe përdorimi i tyre në vlerësimin e protezave që aplikohen në gojë.

#### Fuqia përtypëse

**Fuqi përtypëse** quajmë atë forcë që arrijnë të gjithë muskujt që ngrenë nofullën e poshtme në kontraksionin e tyre maksimal. Siç u përmend, kjo llogaritet teorikisht rreth 400 kg, por forca maksimale vullnetare e kafshimit është rreth 120-150 kg. Gjatë aktivitetit normal të përtypjes nuk realizohet gjithë fuqia maksimale e mundshme, pasi forca rregullohet nga receptorët në periodont dhe muskuj. Kur forca përtypëse është më e madhe sesa toleron periodonti, ai reagon me dhimbje. Kjo dhimbje sjell lirimin reflektor të muskujve përtypës. Në këtë kuptim dallojmë:

* **Fuqia përtypëse e mundshme teorike:** Forca maksimale që mund të zhvillojnë muskujt ngritës (rreth 400 kg), pa llogaritur aftësinë rezistuese të periodontit. Nuk ka vlerë praktike.
* **Fuqia përtypëse maksimale praktike (vullnetare):** Forca më e madhe që një individ mund të ushtrojë vullnetarisht midis dhëmbëve (120-150 kg), e kufizuar nga toleranca e indeve.
* **Fuqia përtypëse funksionale (fiziologjike):** Forca që nevojitet praktikisht për bluarjen e ushqimeve të ndryshme, e cila është shumë më e ulët se fuqia maksimale dhe varion sipas konsistencës së ushqimit (p.sh. 5-15 kg).

#### Presioni përtypës

**Presion përtypës** quhet forca për njësi sipërfaqe që ushtrohet mbi dhëmbët gjatë përtypjes. Shpesh në protetikë, me këtë term kuptohet forca maksimale që mund të tolerojë një dhëmb i veçantë. Kjo forcë matet me një aparat që quhet **gnatodinamometër**. Presioni (forca) përtypës maksimal që tolerojnë dhëmbët e veçantë është përafërsisht si më poshtë (vlera mesatare në kg):

| Dhëmbi           | Nofulla e Sipërme (kg) | Nofulla e Poshtme (kg) |
| ---------------- | ---------------------- | ---------------------- |
| Incizivi Qendror | 20-30                  | 15-25                  |
| Incizivi Lateral | 15-25                  | 15-25                  |
| Kanini           | 30-50                  | 30-50                  |
| Premolari i Parë | 35-55                  | 35-55                  |
| Premolari i Dytë | 40-60                  | 40-60                  |
| Molari i Parë    | 60-90                  | 60-90                  |
| Molari i Dytë    | 50-80                  | 50-80                  |
| Molari i Tretë   | 30-60                  | 30-60                  |

Këto vlera janë mesatare dhe ndryshojnë shumë nga individi në individ. Ato tregojnë aftësinë relative të dhëmbëve të ndryshëm për të përballuar ngarkesën. Nga fiziologjia dihet se një dhëmb (periodonti i tij) mund të përballojë në mënyrë kronike një ngarkesë pak më të madhe se forca normale funksionale, por jo ngarkesa të tepërta konstante. Kjo duhet patur parasysh në planifikimin e urave fikse (Ligji i Ante-s: sipërfaqja periodontale e dhëmbëve mbështetës duhet të jetë e barabartë ose më e madhe se sipërfaqja periodontale e dhëmbëve që do të zëvendësohen).

#### Përcaktimi i efektit përtypës

Me **efekt përtypës** kuptojmë shkallën e bluarjes (copëtimit) të një sasie të caktuar ushqimi në një kohë të caktuar. Me përcaktimin e efektit përtypës dhe metodat që përdoren për këtë qëllim janë marrë shumë autorë. Efekti përtypës mund të përcaktohet kur njeriu ka të gjithë dhëmbët natyrorë në gojë, kur mungojnë një pjesë e tyre, por dhe kur ai zëvendëson dhëmbët e humbur me proteza të ndryshme. Në rastin e parë përcaktojmë efektivitetin e dhëmbëve natyrorë, ndërsa në të dytin efektivitetin e protezës.

Për përcaktimin e efektit përtypës përdoren metoda të ndryshme, si ato statike dhe dinamike.

**Metoda statike (sipas Agapov-Oksman)**

Sipas kësaj metode efekti përtypës i të gjithë dhëmbëve merret 100%. Kjo vlerë nxirret duke mbledhur koeficientët përtypës të dhëmbëve të veçantë (duke llogaritur vetëm njërën anë dhe duke shumëzuar me 2, ose duke mbledhur të gjithë dhëmbët). Koeficienti përtypës për çdo dhëmb të veçantë është llogaritur afërsisht si më poshtë:

| Dhëmbi                              | Koeficienti (%)     |
| ----------------------------------- | ------------------- |
| Incizivi Qendror                    | 2                   |
| Incizivi Lateral                    | 1                   |
| Kanini                              | 3                   |
| Premolari i Parë                    | 4                   |
| Premolari i Dytë                    | 4                   |
| Molari i Parë                       | 6                   |
| Molari i Dytë                       | 5                   |
| Molari i Tretë                      | (varet, shpesh 0-2) |
| **Shuma (për gjysmë harku, pa M3)** | **25**              |
| **Shuma totale (pa M3)**            | **100**             |

Llogaritja sipas kësaj metode bëhet kështu: Në qoftë se mungojnë p.sh. premolarët dhe molarët në anën e djathtë sipër, efekti përtypës do të pakësohet me shumën e koeficientëve të tyre (4+4+6+5 = 19%). Por, siç dihet, kur humbet një dhëmb, mbeten jashtë funksionit dhe antagonistët e tij poshtë (nëse janë prezent). Për këtë arsye, për të llogaritur humbjen totale të funksionit, koeficienti i dhëmbëve që mungojnë duhet të dyfishohet (nëse antagonistët janë prezent dhe nuk përdoren). Pra humbja do të ishte 19% (nga dhëmbët sipër) + 19% (nga antagonistët poshtë që nuk punojnë) = 38%. Efekti përtypës i mbetur do të ishte 100% - 38% = 62%.

**Metoda dinamike (funksionale)**

Metoda dinamike për përcaktimin e efektit përtypës bazohet në kontrollin e gradës së bluarjes së ushqimit gjatë përtypjes. Kjo realizohet p.sh. në këtë mënyrë (metoda e Hellman-it, modifikuar):

Pacientit i jepen 5gr bajame ose arra lajthie të thata dhe porositet t’i përtypë ato për 50 lëvizje përtypëse me intensitetin normal që ai përtyp. Materiali i përtypur nuk gëlltitet, por nxirret nga goja, mblidhet në një enë, lahet me ujë, thahet dhe sitet në një sitë standarde me vrima 2.4 mm.

Një pjesë e materialit që është bluar mjaftueshëm kalon nga sita, ndërsa një pjesë e grimcave më të mëdha mbetet në sitë. Sasia (pesha) e materialit që nuk kalon nga sita percakton gradën e humbjes së efektit përtypës në përqindje.

Nëse p.sh në sitë kanë mbetur 2.4 gr material, për llogaritjen e efektit përtypës veprohet sipas rregullit të treshit:\
5 gr ----- 100% (sasia fillestare)\
2.4 gr --- X % (sasia e mbetur, e pabluar mirë)\
X = (2.4 \* 100) / 5 = 48%

Kjo përqindje (48%) paraqet **defektin** e funksionit përtypës. **Koeficienti i efektit përtypës** nxirret duke hequr përqindjen e defektit përtypës nga 100%, pra 100% - 48% = 52%.\
Efekti përtypës normal (me dhëmbë natyralë të shëndetshëm) merret afërsisht 100%. Kur në gojë vendosim proteza fikse (kurora, ura etj.), që janë proteza më fiziologjike, efekti përtypës mund të arrijë afër vlerave normale. Por kur në gojë vendosim proteza të lëvizshme, sidomos proteza të plota, që janë proteza më pak fiziologjike, efekti përtypës në këto raste është më i ulët, por synohet të arrihet sa më pranë normales (p.sh. deri në 70-80% ose më shumë, në varësi të rastit dhe cilësisë së protezës).

Nga sa thamë arrijmë në përfundimin se vlerësimi i protezave, përveç vlerësimit subjektiv që bëhet nga mjeku dhe pacienti, ka dhe një vlerësim tjetër, që është më real, më objektiv, që realizohet nga përcaktimi dinamik i efektit përtypës.

### MEKANIZMI I LËVIZJES SË NOFULLËS SË POSHTME

Lëvizjet e nofullës së poshtme janë të shumta dhe të ndërlikuara. Shumëllojshmëria e këtyre lëvizjeve realizohet falë ndërtimit të komplikuar anatomik të artikulacionit temporo-mandibular (ATM) dhe veprimit të koordinuar të muskujve përtypës. Drejtimi i këtyre lëvizjeve dhe amplituda e tyre përcaktohet nga topografia e muskujve të veçantë, drejtimi i fijeve dhe forca e tyre, nga veçoritë anatomo-topografike të kyçit (forma e kondilit, tuberkulit, diskut) si dhe ligamentet. Në karakterin e lëvizjeve të nofullës ndikim ka dhe forma e harqeve të dhëmbëve, raportet midis tyre (okluzioni), lloji i ushqimit, sistemi nervor qendror (kontrolli neuromuskular) dhe mosha. Të gjitha këto vërtetojnë origjinalitetin e lëvizjeve përtypëse te njeriu në krahasim me kafshët e ndryshme.

Kështu, te kafshët mishngrënëse kryhen vetëm lëvizje hapje dhe mbyllje të gojës (lëvizje sharniere), te barngrënësit mbizotërojnë lëvizjet anësore (bluarëse), ndërsa te njeriu lëvizjet janë më të ndërlikuara dhe kryesisht:

* Lëvizje hapje dhe mbyllje të gojës (në planin vertikal/sagital)
* Lëvizje para-prapa (protruzion-retruzion) (në planin sagital/horizontal)
* Lëvizje majtas-djathtas (lëvizje laterale) (në planin horizontal/frontal)

Këto lëvizje bazë kombinohen për të realizuar funksionet komplekse si përtypja dhe të folurit. Lëvizja e kondilëve në sipërfaqen artikulare është një kombinim i njëkohshëm i rrotullimit (rotacionit) rreth një boshti dhe rrëshqitjes (translacionit).

#### 1) Lëvizja Fiziologjike e hapjes dhe mbylljes së gojës

Kjo lëvizje realizohet nga tkurrja e koordinuar e muskujve ulës (hapës) dhe ngritës (mbyllës) të mandibulës. Lëvizja e hapjes së gojës fillon nga pozicioni fillestar i saj, pra nga pozicioni i okluzionit qendror (ose pozicioni postural i qetësisë). Gjatë hapjes fillestare të gojës (deri rreth 20-25 mm ndërmjet incizivëve), koka artikulare (kondili) bën kryesisht lëvizje rrotulluese rreth një boshti horizontal (boshti sharnier terminal) në dhomën e poshtme të artikulacionit (kondilo-diskal). Më vonë, me hapjen më të madhe të gojës, kondili së bashku me diskun artikular rrëshqet përpara dhe poshtë përgjatë faqes së pasme të tuberkulit artikular (lëvizje translatore) në dhomën e sipërme të artikulacionit (temporo-diskal), ndërkohë që vazhdon edhe një farë rrotullimi. Rruga që bën qendra e kondilit gjatë kësaj lëvizjeje quhet **rruga e kondilit**. Këndi që formon kjo rrugë me një plan referimi horizontal (p.sh. plani i Frankfurtit ose plani i Camper-it) quhet **këndi i rrugës së kondilit** (mesatarisht rreth 30-40°). Mbyllja e gojës ndodh në drejtim të kundërt.

#### 2) Lëvizja e nofullës së poshtme para-prapa (Protruzion-Retruzion)

Këto lëvizje kryhen kryesisht nga tkurrja bilaterale e muskujve pterigoidë lateralë (për protruzion) dhe fijeve të pasme të muskujve temporalë e muskujve supra dhe infra-hioidë (për retruzion).

* **Protruzioni** (lëvizja përpara): Mandibula lëviz përpara nga pozicioni i okluzionit qendror. Gjatë kësaj lëvizjeje, kondilët rrëshqasin përpara dhe poshtë përgjatë tuberkulit artikular (ngjashëm si në fazën e dytë të hapjes së gojës). Njëkohësisht, dhëmbët incizivë të poshtëm rrëshqasin mbi faqet palatinale (ose linguale) të dhëmbëve incizivë të sipërm, derisa të arrijnë në kontakt majë më majë (okluzioni incizal). Rruga që bëjnë incizivët e poshtëm quhet **rruga incizale**. Këndi që formon kjo rrugë me planin horizontal quhet **këndi i pjerrësisë incizale** (mesatarisht rreth 40-50° në okluzion normal). Gjatë protruzionit, në një okluzion ideal, duhet të ketë kontakte rrëshqitëse edhe midis dhëmbëve të pasëm për të siguruar stabilitet (kjo ndihmohet nga kurba e Spee-së). Lëvizja protruzive përdoret për kapjen dhe prerjen e ushqimit.
* **Retruzioni** (lëvizja prapa): Është lëvizja e kundërt, tërheqja e mandibulës prapa nga pozicioni protruziv ose nga okluzioni qendror (lëvizje e kufizuar prapa këtij pozicioni).

Gjatë lëvizjes përpara (protruzive), kur dhëmbët ballorë takohen majë më majë, në dhëmbët anësorë vihet re një takim midis tuberkulave. Normalisht, gjatë lëvizjes përpara të nofullës së poshtme, dhëmbët anësorë duhet të ruajnë kontaktin midis tyre ose të kenë një hapësirë shumë të vogël (kjo sigurohet në sajë të kurbës së kompensimit sagital - kurba e Spee-së). Shkalla e kurbaturës së kësaj kurbe varet nga pjerrësia e rrugës së kondilit dhe pjerrësia e rrugës incizale. Kjo kurbë luan rol të rëndësishëm në përgatitjen e protezave, sidomos të protezës së plotë. Nëpërmjet saj synohet të sigurohet **kontakti trepikësh** (një pikë në zonën incizale dhe nga një pikë në secilën zonë molare) gjatë lëvizjes së nofullës së poshtme përpara. Kontakti trepikësh i siguron protezës qëndrueshmëri edhe gjatë funksionit.

Nga sa thamë më lart del qartë se lëvizja shigjetore (protruzive) është një lëvizje funksionale që ka për qëllim kapjen dhe prerjen e ushqimit. Ky veprim kalon në katër faza:

1. Hapja e gojës (nofulla zbret pak poshtë).
2. Zhvendosja e nofullës së poshtme përpara (protruzion).
3. Ngritja lart derisa dhëmbët ballorë të të dy nofullave takohen majë më majë.
4. Rrëshqitja prapa dhe lart derisa dhëmbët arrijnë në okluzion qendror, duke prerë ushqimin.

#### 3) Lëvizjet anësore të nofullës së poshtme (Laterotruzion)

Nofulla e poshtme përveç lëvizjeve hapje-mbyllje dhe para-prapa, bën dhe lëvizje anësore, ose laterale, pra lëvizje në planin horizontal dhe frontal. Këto lëvizje kanë lidhje me aftësinë bluarëse e përpunuese të dhëmbëve anësorë (paradhemballëve e dhëmballëve).

Lëvizja anësore, si çdo lëvizje tjetër funksionale e nofullës së poshtme, nis nga pozicioni i mbylljes qendrore. Për t’u zhvendosur mandibula anash, në fillim duhet të hapet pak goja, pastaj spostohet anash, ngrihet prapë dhe fillon kryerja e funksionit përtypës (bluarjes).

Njeriu zakonisht përtyp në një anë, të majtë ose të djathtë. Ajo anë drejt së cilës lëviz mandibula quhet **ana e punës** (ose ana laterotruzive, ana aktive), ndërsa ana tjetër quhet **ana jo-punuese** (ose ana mediotruzive, ana balancuese, ana kompensuese).

Lëvizjet laterale të mandibulës kryhen kryesisht nga tkurrja unilaterale e muskulit pterigoid lateral të anës së kundërt me drejtimin e lëvizjes (anes jo-punuese), në bashkëpunim me muskuj të tjerë.

* Në **anën e punës**, kondili përkatës kryen kryesisht një lëvizje rrotulluese rreth një boshti vertikal, por mund të kryejë edhe një zhvendosje të vogël laterale (nga jashtë, lart, poshtë, prapa) – kjo quhet **lëvizja e Bennett-it**. Gjatë kësaj lëvizjeje, në anën e punës, tuberkulat bukalë të dhëmbëve të poshtëm rrëshqasin kundrejt tuberkulave bukalë të dhëmbëve të sipërm, dhe tuberkulat lingualë poshtë kundrejt atyre palatinalë sipër (takojnë tuberkulat me të njëjtin emër).
* Në **anën jo-punuese** (balancuese), kondili përkatës zhvendoset përpara, poshtë dhe brenda (medialisht), duke ndjekur një rrugë të ngjashme me atë të protruzionit, por me një komponent medial. Këndi që formon kjo rrugë e kondilit të anës jo-punuese me planin sagital (gjatë shikimit nga lart) quhet **këndi i Bennett-it** (mesatarisht rreth 15-20°). Gjatë kësaj lëvizjeje, në anën jo-punuese, idealisht duhet të ketë kontakte të lehta midis tuberkulave lingualë të poshtëm dhe tuberkulave palatinalë të sipërm për të balancuar protezat e plota (kontakte balancuese). Në dhëmbimin natyral, këto kontakte shpesh mungojnë ose janë të padëshirueshme (interferenca).

Lëvizja laterale vihet re dhe në pikën incizale. Rruga që përshkruan pika incizale në planin horizontal gjatë lëvizjeve maksimale laterale dhe protruzive formon një figurë në formë maje shigjete, që quhet **harku gotik**. Këndi i këtij harku është rreth 110-120°.

Njohja dhe vlerësimi i lëvizjeve kryesore të nofullës së poshtme ka rëndësi të madhe në protetikë, veçanërisht në konstruktimin e protezave (sidomos atyre të plota) dhe në rregullimin e okluzionit, për të siguruar funksion optimal dhe stabilitet.

**Fenomeni i Christensen-it:** Gjatë lëvizjes protruzive (përpara) dhe laterale të mandibulës, për shkak të pjerrësisë së rrugës së kondilit, krijohet një hapësirë në formë pyke midis dhëmbëve të pasëm në anën jo-punuese (në lëvizjen laterale) ose në të dyja anët (në lëvizjen protruzive), nëse sipërfaqet okluzale do të ishin të sheshta dhe paralele. Kjo hapësirë quhet fenomeni i Christensen-it. Kurbat kompensatore (Spee dhe Wilson) dhe forma e tuberkulave ndihmojnë në kompensimin e kësaj hapësire, veçanërisht në protezat e plota ku kërkohet okluzion i balancuar.

#### LËVIZJET PËRTYPËSE

Në sajë të lëvizjeve të nofullës së poshtme realizohen disa funksione si ai i përtypjes së ushqimit, të folurit, të gëlltiturit etj. Përtypja e ushqimit normalisht ndodh kur dhëmbët e kundërt takojnë midis tyre në mënyrë ritmike.

Përtypja e ushqimit është një proces kompleks neuromuskular që përfshin lëvizje të kombinuara të mandibulës në tre plane dhe realizohet në disa faza:

1. **Faza e incizionit (prerjes):** Ushqimi futet në gojë dhe pritet nga dhëmbët e përparmë (incizivët). Kjo përfshin hapjen e gojës, lëvizjen protruzive të mandibulës, kapjen e ushqimit midis incizivëve dhe mbylljen në okluzion qendror duke e prerë atë.
2. **Faza e bluarjes:** Ushqimi zhvendoset në njërën nga anët (anën e punës) me ndihmën e gjuhës dhe faqeve. Mandibula kryen lëvizje ritmike hapje-mbyllje të kombinuara me lëvizje laterale drejt anës së punës. Gjatë mbylljes, dhëmbët e pasëm (premolarët dhe molarët) shtypin dhe bluajnë ushqimin. Cikli përsëritet disa herë në njërën anë, pastaj ushqimi mund të kalojë në anën tjetër.
3. **Faza e formimit të bolusit dhe gëlltitjes:** Grimcat e bluara dhe të përziera me pështymë mblidhen nga gjuha në formën e një mase të butë (bolus) dhe shtyhen prapa drejt faringut për t'u gëlltitur.

Të gjitha këto lëvizje janë të kontrolluara nga sistemi nervor qendror dhe përshtaten sipas fortësisë dhe madhësisë së ushqimit.

### FONETIKA (TË FOLURIT)

Të folurit, pas përtypjes, është funksioni më i rëndësishëm i zgavrës së gojës ku marrin pjesë dhëmbët, gjuha, buzët, qiellza dhe lëvizjet e mandibulës. Kur në gojë kemi dhëmbët natyralë të shëndetshëm, shqiptimi dhe artikulimi i tingujve (zanoreve dhe bashkëtingëlloreve) dhe fjalëve është normal. Kur dhëmbët natyralë mungojnë, ose kur në gojë vendosen proteza të ndryshme jo të rregullta, të folurit mund të deformohet.

Gjatë shqiptimit të zanoreve dhe bashkëtingëlloreve të ndryshme, gjuha, buzët, faqet, qiellza e butë dhe mandibula marrin pozicione specifike dhe krijojnë ose modifikojnë hapësira për kalimin e ajrit, duke prodhuar tingujt përkatës.

* P.sh. gjatë shqiptimit të zanoreve “a, o, u” nofulla e poshtme ulet poshtë (goja hapet më shumë), ndërsa buzët marrin forma të ndryshme.
* Në shqiptimin e zanoreve “e, i” ndodh e kundërta, hapësira ndërgojore shkurtohet, buzët tërhiqen anash, gjuha ngrihet.
* Në shqiptimin e bashkëtingëlloreve gjuhore-dhëmbore “d, t, n”, maja e gjuhës prek faqet palatinale/linguale të dhëmbëve të përparmë sipër.
* Në shqiptimin e bashkëtingëllores “s”, krijohet një kanal i ngushtë midis majës së gjuhës dhe qiellzës pas dhëmbëve të përparmë, ku kalon ajri.

Kur humbet një pjesë e dhëmbëve, ose kur ata mungojnë plotësisht, ndodhin ndryshime të dukshme në shqiptimin e tingujve, veçanërisht atyre që kërkojnë kontakt ose afërsi të gjuhës/buzëve me dhëmbët (p.sh. s, z, f, v, t, d, th). Prandaj gjatë përgatitjes së protezave të ndryshme, sidomos të protezës së plotë, kujdes nuk duhet t'i kushtohet vetëm anës funksionale (përtypjes) dhe estetike, por edhe asaj fonetike.

Proteza mund të shkaktojë çrregullime në të folur kur:

* Janë bërë gabime në rreshtimin e dhëmbëve artificialë (pozicioni, madhësia).
* Pllaka e protezës (sidomos ajo e sipërme në zonën palatinale anteriore) është modeluar shumë e trashë.
* Dhëmbët artificialë janë rreshtuar në hark shumë të ngushtë dhe gjuha nuk ka vend të mjaftueshëm për të lëvizur lirisht (mund të shkaktojë sigmatizëm - shqiptim i pasaktë i 's').
* Dhëmbët frontalë artificialë rreshtohen shumë përpara ose shumë prapa.
* Okluzioni vertikal (lartësia e kafshimit) është i pasaktë (shumë i lartë ose shumë i ulët).
* Anët e protezës janë shumë të gjata dhe pengojnë lëvizjet e gjuhës ose buzëve.
* Nuk respektohen format anatomike si rudhat palatinale (mund të ndihmojnë në artikulim).

### TEORITË E ARTIKULACIONIT DHE ZBATIMI I TYRE NË PRAKTIKË

Në problemet e shumta e të vështira që ka hasur ortopedia stomatologjike gjatë zhvillimit të saj në shekuj kanë qenë dhe tre nga më të rëndësishmet që lidhen me protezat e plota:

1. Si duhet të jenë dhe si do të prodhohen dhëmbët artificialë?
2. Si duhet të jenë aparatet mekanike (artikulatorët) që imitojnë lëvizjet e artikulacionit temporo-mandibular jashtë gojës?
3. Si duhet të vendosen në protezë, pra si duhet të rreshtohen dhëmbët artificialë për të arritur një okluzion funksional dhe të qëndrueshëm?

Për zgjidhjen e këtyre tri problemeve u bënë shumë studime dhe u zhvilluan shumë teori, që u quajtën “Teoritë e Artikulacionit”.

#### 1. Si duhet të jenë dhëmbët artificialë?

Stomatologët më parë mendonin që dhëmbët artificialë duhet të kenë formë, madhësi dhe ngjyrë sa më të ngjashme me dhëmbët natyralë që zëvendësojnë, pra dhëmbët artificialë të jenë si dhëmbët natyralë të moshës së re (me tuberkula të larta e të theksuara). Në këtë mënyrë, mendonin ata, proteza do të ketë funksion të plotë dhe estetikë të përshtatshme.

Mirëpo, kur kemi studiuar lëvizjet e lira të nofullës së poshtme, kemi vënë re që proteza e plotë qëndron në gojë gjatë funksionit (sidomos gjatë lëvizjeve në planin sagital - para-mbrapa - dhe transversal - anash), nëse ajo, gjatë këtyre lëvizjeve siguron kontakte të shumta dhe të balancuara midis dhëmbëve të sipërm dhe të poshtëm (**okluzion i balancuar**). Nëse proteza përgatitet me dhëmbë me tuberkula shumë të theksuara (të larta dhe të pjerrëta), ky balancim është i vështirë të arrihet dhe çdo kontakt i parakohshëm mund të shkaktojë lëkundje dhe rënie të protezës gjatë përtypjes. Përveç kësaj, kur proteza përgatitet me dhëmbë me tuberkula të larta, forcat vertikale të kafshimit mund të kthehen më lehtë në forca horizontale (jo-aksiale), pra forca jo fiziologjike, të cilat jo vetem që shkaktojnë çvendosjen e protezës, por edhe përshpejtojnë rezorbimin e procesit alveolar.

Përdorimi i dhëmbëve me tuberkula të larta kërkon një përputhje të saktë me pjerrësinë e rrugës artikulare dhe incizale, gjë që është e vështirë të arrihet dhe shpesh ndikon negativisht në stabilitetin e protezës, sidomos kur kreshtat alveolare janë të atrofizuara. Sa më i atrofizuar të jetë procesi alveolar, aq më i vështirë bëhet stabilizimi i protezës dhe aq më të dëmshme janë forcat horizontale.

Pikërisht për këtë arsye, shumë protezistë filluan ta shikojnë problemin e artikulacionit në vartësi të lëvizjeve të lira të mandibulës dhe propozuan modifikimin e formave të faqeve okluzale të dhëmbëve artificialë. Duke u nisur nga kjo, autorë të ndryshëm propozuan prodhimin e dhëmbëve artificialë me të cilët pacienti mund të përpunonte ushqimin, por duke mos penguar lëvizjet e lira të mandibulës dhe duke minimizuar forcat destabilizuese. Nga shumë eksperimente u vu re se forma të ndryshme të tuberkulave të dhëmbëve artificialë nuk luajnë ndonjë rol vendimtar në efikasitetin e bluarjes së ushqimit (brenda kufijve të arsyeshëm). Provat funksionale të përtypjes tek të protezuarit me dhëmbë artificialë me forma të ndryshme të tuberkulave kanë, pothuaj të njëjtin rezultat në efikasitet.

Nga sa thamë arrijmë në përfundim që:

* Dhëmbët artificialë nuk duhet të jenë krejt pa tuberkula (të sheshtë), pasi jo vetëm që nuk do të ishin funksionalë për bluarje, por do të favorizonin edhe një rrëshqitje të pakontrolluar të nofullës së poshtme dhe humbjen e okluzionit qendror.
* Dhëmbët artificialë nuk duhet të jenë as me tuberkula shumë të larta e të theksuara, pasi nuk i përshtaten abrazionit fiziologjik që vihet re tek pleqtë, krijojnë interferenca dhe forca destabilizuese.

Ata duhet të kenë formë tuberkulash të atilla (p.sh. **anatomikë** me pjerrësi të reduktuar, **gjysmë-anatomikë** ose **jo-anatomikë/monoplanë** me modifikime) që të kryejnë funksionin e bluarjes së ushqimit dhe të lejojnë arritjen e një okluzioni të balancuar, duke mos penguar lëvizjet e lira të nofullës së poshtme dhe duke minimizuar forcat horizontale. Sot në përgjithësi, pranohet që dhëmbët artificialë për proteza të plota duhet të kenë tuberkula relativisht të ulëta (pjerrësi 0°, 10°, 20°, 33°), por me forma që sigurojnë efikasitet përtypës.

Dhëmbët artificialë mund të jenë prej **porcelani** ose **plastmasi (rrëshirë akrilike ose kompozite)**. Sot, në përgjithësi parapëlqehen dhëmbët prej plastmasi për protezat e plota, pasi lidhen kimikisht me bazën e protezës, absorbojnë më mirë goditjet, abradohen më lehtë (duke lejuar njëfarë vetë-rregullimi të okluzionit) dhe janë më të lehtë për t'u modifikuar. Dhëmbët artificialë që prodhohen sot kanë forma, madhësi dhe ngjyra të ndryshme në mënyrë që të kemi mundësi për të zgjedhur garniturën që është sa më e përshtatshme për pacientin.

#### 2. Përgatitja e okludatorëve dhe artikulatorëve

Aparatet mekanike që përdoren në laborator për të simuluar marrëdhëniet midis nofullës së sipërme dhe të poshtme dhe lëvizjet e mandibulës quhen okludatorë dhe artikulatorë.

Nga gjysma e dytë e shekullit të 19-të, kur u bënë zbulimet e para teorike, një kontribut të madh në këtë fushë dha Bonwill. Ai përshkroi **trekëndëshin e Bonwill-it**, një trekëndësh barabrinjës imagjinar me gjatësi mesatare të brinjës 10 cm (4 inç), që formohet nga bashkimi i pikës incizale të mandibulës me qendrat e dy kondilëve. Ky koncept, megjithëse i thjeshtuar, u bë bazë për konstruktimin e shumë artikulatorëve. Trekëndëshi i Bonwill-it ndihmon në përcaktimin e raporteve hapësinore midis dhëmbëve dhe kyçeve.

Konstruktorët e parë të aparateve mekanike, meqë nuk njihnin mirë lëvizjet e komplikuara të ATM, i kushtuan vëmendjen kryesore lëvizjes rrotatore ose sharniere, që i përgjigjet lëvizjes së thjeshtë të hapjes dhe mbylljes së gojës. Qendra e kësaj lëvizjeje mendohej se ndodhej në kondil, dhe vija që bashkon dy kondilët ishte boshti i kësaj lëvizjeje. Aparatet mekanike të ndërtuara në bazë të kësaj teorie lejojnë vetëm lëvizjen sharniere. Keto aparate u quajtën **okludatorë** (nga latinishtja _occludo_ - mbyll).

Okludatori realizon fiksimin e modeleve në një okluzion të caktuar (zakonisht okluzionin qendror) dhe ruan vetëm këtë marrëdhënie statike dhe lartësinë vertikale. Sot këto aparate përdoren kryesisht për përgatitjen e punimeve të vogla protetike ku nuk ka nevojë për simulimin e lëvizjeve (p.sh. kurora të vetme, inlei etj.). Përdorimi i tyre për përgatitjen e protezave të mëdha (ura të gjata, proteza parciale, proteza totale), siç veprohet shpesh në praktikën e përditshme për arsye thjeshtësie, nuk është i rekomandueshëm, pasi konstruktimi i tyre i thjeshtë dhe lëvizjet e tyre të kufizuara nuk riprodhojnë lëvizjet e komplikuara fiziologjike të ATM-së. Si rrjedhojë, proteza e përgatitur në okludator do të ketë me shumë gjasa interferenca okluzale gjatë lëvizjeve funksionale, duke e bërë atë jo komode, jo funksionale dhe potencialisht të dëmshme.

Sipas mënyrës së përgatitjes dhe materialeve që përdoren, okludatorët mund t’i grupojmë:

* **Okludatorë prej gjipsi (allçie) / Fiksatorë:** Paraqesin mënyrën më të thjeshtë. Modelet bashkohen me njëri-tjetrin në okluzionin e dëshiruar dhe fiksohen me anë të një ure gjipsi në pjesën e pasme. Lejojnë vetëm hapje e mbyllje minimale. Përdoren rrallë, për punime shumë të vogla ose provizore.
* **Okludatorë prej teli:** Përgatiten prej teli të trashë dhe përbëhen prej dy krahësh paralelë që lidhen me një lidhje sharnire. Janë të thjeshtë dhe jo shumë të saktë.
* **Okludatorë metalikë (me ose pa vidë fiksuese):** Janë më të qëndrueshëm. Përbëhen nga dy krahë metalikë (prej bronzi, alumini etj.) të lidhur me një bosht sharnir. Disa modele kanë një vidë në pjesën e pasme për të fiksuar lartësinë vertikale të okluzionit. Megjithëse më të mirë se të parët, edhe këta nuk lejojnë orientimin e saktë të modeleve sipas raporteve anatomike (si trekëndëshi i Bonwill-it) dhe nuk simulojnë lëvizjet e tjera përveç hapje-mbylljes.

Për të kapërcyer kufizimet e okludatorëve, u zhvilluan aparate më të komplikuara që tentojnë të riprodhojnë jo vetëm lëvizjen sharniere, por edhe lëvizjet rrëshqitëse (protruzive dhe laterale) të mandibulës. Këto aparate u quajtën **artikulatorë** (nga latinishtja _articulus_ - artikulacion, kyç).

#### Artikulatorët

Artikulatorët janë aparate mekanike me anën e të cilëve modelet e punës fiksohen në një raport të caktuar (zakonisht relacion qendror ose okluzion qendror) dhe që lejojnë simulimin e lëvizjeve të mandibulës në një farë grade saktësie. Me këto aparate mund të riprodhojmë, jo vetëm lëvizje sharniere, por dhe lëvizje rrëshqitëse të mandibulës në drejtimet kryesore. Artikulatorët përdoren për përgatitjen e protezave të mëdha e të komplikuara (ura, proteza parciale, proteza totale, punime mbi implante, analiza okluzale etj.). Për konstruktimin e këtyre aparateve janë shfrytëzuar teori të ndryshme të lëvizjes së nofullës së poshtme.

Artikulatorët mund të klasifikohen në bazë të kompleksitetit dhe aftësisë për të simuluar lëvizjet:

1. **Artikulatorë të thjeshtë (Klasi I):** Shumë të ngjashëm me okludatorët, lejojnë vetëm lëvizje vertikale.
2. **Artikulatorë me vlera mesatare (Klasi II):** Lejojnë lëvizje horizontale dhe vertikale, por nuk orientohen sipas ATM-së së pacientit. Mund të kenë ose jo pjerrësi fikse të rrugës së kondilit dhe incizale.
3. **Artikulatorë gjysmë të rregullueshëm (Klasi III):** Këta artikulatorë lejojnë orientimin e modeleve në raport me kyçet e artikulatorit në mënyrë të ngjashme me raportin e nofullave me ATM-në e pacientit (duke përdorur harkun e fytyrës). Ata lejojnë rregullimin individual të pjerrësisë së rrugës së kondilit (horizontale) dhe shpesh edhe të këndit të Benetit. Pjerrësia e rrugës incizale mund të jetë e rregullueshme ose jo. Këta janë artikulatorët më të përdorur në praktikën e përditshme për shumicën e punimeve protetike komplekse. Ndahen në tipin **Arcon** (ku fossa artikulare mekanike është në krahun e sipërm dhe sfera kondilare në të poshtmin, si në anatomi) dhe **Non-Arcon** (e kundërta).
4. **Artikulatorë plotësisht të rregullueshëm (Klasi IV):** Lejojnë orientimin e modeleve si ata gjysmë të rregullueshëm dhe mundësojnë rregullimin e një game më të gjerë parametrash individualë, si pjerrësia e rrugës së kondilit, këndi i Benetit, lëvizja e menjëhershme anësore (immediate side shift), distanca interkondilare, pjerrësia e rrugës incizale etj. Kërkojnë regjistrime më komplekse nga pacienti (p.sh. regjistrime pantografike). Përdoren për raste shumë komplekse dhe studime okluzale.

**Artikulatorë anatomikë me vlera mesatare**

Këta artikulatorë emërtohen kështu sepse përmasat më të rëndësishme të gjatësisë, këndeve, pjerrësisë etj., janë të fiksuara në bazë të vlerave mesatare anatomike të kafkës së njeriut. P.sh., në një artikulator të tillë tipik mund të kemi këto përmasa të paracaktuara:

* Distanca interkondilare: \~110 mm.
* Trekëndëshi i Bonwill-it: Brinjë \~10 cm.
* Pjerrësia e rrugës së kondilit: \~30-35°.
* Këndi i Benetit: \~15-17°.
* Pjerrësia e rrugës incizale: \~10-40° (ndonjëherë e rregullueshme).

Artikulatori i parë kondilar me vlera mesatare u përmirësua nga autorë si Gysi, Hanau etj. Tipik i këtyre lloj artikulatorëve dhe që ka gjetur përdorim të gjerë është p.sh. artikulatori Gysi Simplex ose artikulatorë të tjerë të ngjashëm.

**Artikulatori Gysi Simplex:** Ky artikulator ishte një nga modelet popullore me vlera mesatare. Ai kishte avantazhin e thjeshtësisë dhe mundësonte riprodhimin e lëvizjeve bazë me vlera mesatare.

**Artikulatorë anatomikë me rregullim të pjesshëm (Gjysmë të rregullueshëm)**

Karakteristikë për këta artikulatorë (Klasi III) është se lejojnë rregullimin individual të të paktën pjerrësisë së rrugës së kondilit dhe këndit të Benetit, të cilat përcaktohen nga regjistrimet që bëhen tek pacienti (p.sh. me dyllë në protruzion dhe lateralitet). Gjithashtu, përdorimi i **harkut të fytyrës** lejon orientimin e modelit të sipërm në artikulator në një raport hapësinor me kyçet mekanike të ngjashëm me atë të nofullës së sipërme me ATM-në e pacientit. Kjo rrit ndjeshëm saktësinë e simulimit të lëvizjeve. Tipikë për këtë grup janë artikulatorët si Whip Mix, Hanau, Denar, SAM, Artex etj. Modeli Grittman ishte një shembull më i hershëm.

**Artikulatorë të komplikuar anatomo-fiziologjikë (Plotësisht të rregullueshëm)**

Këta artikulatorë (Klasi IV), si p.sh. Denar D5A, Stuart, TMJ, etj., lejojnë riprodhimin më të saktë të lëvizjeve individuale të mandibulës. Me anën e tyre mund të riprodhojmë dhe rregullojmë individualisht:

1. Pjerrësinë e rrugës së kondilit (e ndryshueshme përgjatë rrugës).
2. Këndin e Benetit dhe lëvizjen e menjëhershme anësore (immediate side shift).
3. Distancën interkondilare.
4. Pjerrësinë e rrugës incizale (në tavolinën incizale).
5. Boshtin sharnier terminal.

Rregjistrimi dhe vendosja e këtyre përmasave në artikulator kërkon teknika më të avancuara regjistrimi tek pacienti, si **pantografia** (ose stereografia), që regjistron grafikisht lëvizjet kufitare të mandibulës.

**Rregjistrimi i parametrave individualë**

* **Rregjistrimi i pjerrësisë së rrugës së kondilit:** Mund të bëhet _intraoralisht_ me regjistrime dylli në protruzion (metoda e Christensen-it) ose _ekstraoralisht_ me anë të harkut të fytyrës kinematik ose pantografit. Me regjistrimin intraoral, matet hapësira që krijohet prapa midis blloqeve të dyllit kur pacienti lëviz mandibulën përpara; kjo hapësirë përdoret për të rregulluar këndin në artikulator.
* **Rregjistrimi i orientimit të nofullës së sipërme (Harku i fytyrës):** Harku i fytyrës është një pajisje që regjistron raportin hapësinor të nofullës së sipërme me një aks referimi (zakonisht boshtin sharnier terminal ose një aks arbitrar afër ATM-së) dhe një plan referimi horizontal (p.sh. plani i Frankfurtit ose i Camper-it). Ky regjistrim transferohet në artikulator, duke lejuar montimin e saktë të modelit të sipërm.
* **Rregjistrimi i pjerrësisë incizale:** Kjo përcaktohet nga forma e faqeve palatinale të incizivëve sipër dhe overbite/overjet. Në artikulator, kjo rregullohet në tavolinën incizale. Për protezat totale, kjo vlerë shpesh modifikohet për të ndihmuar në balancimin.
* **Rregjistrimi i këndit të Benetit:** Mund të llogaritet me formula (p.sh. Hanau: L = H/8 + 12) ose të regjistrohet me dyllë në lëvizje laterale ose me pantograf.
* **Rregjistrimi i lëvizjeve laterale (Harku gotik):** Për të përcaktuar relacionin qendror dhe kufijtë e lëvizjeve laterale, mund të përdoren metoda të regjistrimit grafik intraoral ose ekstraoral, ku maja e një kalemi të fiksuar në njërën nofull vizaton mbi një pllakë të fiksuar në nofullën tjetër një figurë në formë maje shigjete (harku gotik) gjatë lëvizjeve kufitare. Maja e këtij harku korrespondon me relacionin qendror.

Megjithë përpjekjet, edhe artikulatorët më të komplikuar nuk mund të riprodhojnë me saktësi absolute të gjitha nuancat e lëvizjeve komplekse dhe të adaptueshme të ATM-së dhe sistemit neuromuskular të gjallë. Megjithatë, përdorimi i artikulatorëve (sidomos atyre gjysmë dhe plotësisht të rregullueshëm) është thelbësor për realizimin e punimeve protetike funksionale dhe minimizimin e nevojës për rregullime të mëdha në gojën e pacientit. Për shumicën e rasteve në praktikë, artikulatorët gjysmë të rregullueshëm ofrojnë një kompromis të mirë midis saktësisë dhe prakticitetit.

#### Orientimi dhe vendosja e modeleve në okludator dhe artikulator

Në përgatitjen e protezave të ndryshme rëndësi të veçantë i duhet kushtuar dhe orientimit e vendosjes së drejtë të modeleve në okludatorë dhe artikulatorë.

**Orientimi dhe vendosja e modeleve në okludatorin me vidë fiksuese**

Vendosja e modeleve në okludator është relativisht e thjeshtë, por jo e saktë nga pikëpamja anatomike.

* **Procesi:** Modelet (që janë bashkuar më parë në okluzionin e duhur me dyllë ose material tjetër regjistrimi) laget baza e tyre dhe bëhen disa prerje për të rritur retensionin me allçinë e montimit. Zgjidhet okludatori dhe kontrollohet nëse funksionon rregullisht. Në fillim fiksohet modeli i poshtëm: hidhet një sasi allçie e butë mbi bazën e poshtme të okludatorit dhe vendoset mbi të modeli i poshtëm, duke u përpjekur që ta qendërzohet dhe ta bëhet paralel me bazën. Pasi forcohet allçia e pjesës së poshtme, fiksohet modeli i sipërm: hidhet allçi mbi bazën e modelit të sipërm dhe mbyllet krahu i sipërm i okludatorit derisa të takohet me modelin. Shtohet allçi për të mbushur hapësirën dhe përforcohet lidhja. Vida fiksuese rregullohet për të mbajtur lartësinë e duhur.
* **Kujdes:** Allçisë që përdoret për fiksimin e modeleve nuk duhet t’i hidhet kripë, sepse përshpejton forcimin (duke mos lënë kohë për orientim) dhe mund të korrodojë metalin e okludatorit. Allçia nuk duhet të rrjedhë mbi sipërfaqet okluzale ose anësore të dhëmbëve. Pasi fiksohen modelet, mund të mbarten mbi to vijat orientuese (vija mediane, vija kanine, vija e të qeshurit) nga regjistrimet e marra në gojë.

**Vendosja e modeleve në artikulatorët gjysmë të rregullueshëm**

Kjo procedurë është më e saktë dhe përfshin përdorimin e harkut të fytyrës dhe regjistrimin e relacionit qendror.

1. **Përgatitja e artikulatorit:** Rregullohen parametrat mesatarë ose individualë (nëse janë matur) si pjerrësia kondilare dhe këndi i Benetit. Shtifti incizal vendoset në zero.
2. **Montimi i modelit të sipërm:** Harku i fytyrës, me regjistrimin e marrë nga pacienti, vendoset në artikulator. Modeli i sipërm vendoset në regjistrimin e harkut (pirunin e kafshimit) dhe fiksohet me allçi në pllakën e montimit të krahut të sipërm të artikulatorit. Harku i fytyrës siguron që modeli i sipërm të jetë në të njëjtin raport hapësinor me boshtin sharnier të artikulatorit siç është nofulla e sipërme me boshtin sharnier të pacientit.
3. **Montimi i modelit të poshtëm:** Artikulatori kthehet përmbys. Modeli i poshtëm vendoset mbi modelin e sipërm duke përdorur regjistrimin e relacionit qendror (ose okluzionit maksimal nëse është e përshtatshme) si ndërmjetës. Modeli i poshtëm fiksohet me allçi në pllakën e montimit të krahut të poshtëm të artikulatorit, duke u siguruar që shtifti incizal të jetë në kontakt me tavolinën incizale (në zero ose në lartësinë e duhur).

Pas montimit, hiqet regjistrimi i relacionit qendror dhe kontrollohet nëse modelet takohen saktë në okluzion. Artikulatori tani është gati për të simuluar lëvizjet dhe për të ndërtuar protezën. Disa artikulatorë përdorin sisteme me pllaka montimi magnetike për të lehtësuar heqjen dhe rivendosjen e modeleve.

Orientimi dhe vendosja e modeleve në artikulatorët plotësisht të rregullueshëm është procedurë më e komplikuar dhe kërkon regjistrime pantografike dhe njohuri më të thella.
