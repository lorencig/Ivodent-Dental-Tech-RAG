# Hohmann & Hielscher Proteza Totale, kap 1-4

## Ndryshimet anatomike pas humbjes së të gjithë dhëmbëve

Denticioni normal përshkruhet si okluzioni funksional mbi bazën e të cilit format e dhëmbëve, pozicionet e tyre, pjerrësitë e tyre dhe format e nofullave janë rezultat i funksioneve të veçanta që duhet të përmbushin. Me kalimin e moshës aftësia për rigjenerim qelizor bie, konsumimi fiziologjik kompensohet më pak si dhe ndodh degjenerimi fiziologjik i indeve për shkak të moshës. Kjo përfshin humbjen e vazhdueshme të dhëmbëve me kalimin e moshës e cila ndodh më shpejt në maksilë sesa në mandibul. Kaninët për shkak të periodontit të tyre të madh janë të fundit që humbin veçanërisht në mandibul.

Si pasojë e osteoporozës senile, ndodh një ulje e peshës së kafkës. Në rastin e mungesës së dhëmbëve (edentulizmit), zonat alveolare të maksilës dhe mandibulës rezorbohen pothuajse plotësisht, sepse këto pjesë kockore nuk ngarkohen më si më parë. Si pasojë ndodh atrofia nga mosfunksionimi.

Atrofia nga mosfunksionimi (ose mosveprimi) nënkupton tkurrjen aktive të indeve për shkak të funksionit të dëmtuar ose mospërdorimit të tyre. Për shembull, muskujt tkurren kur një gjymtyrë vendoset ne allçi për një kohë të gjatë pas një frakture kockore. Ky proces është i kthyeshëm. Pas shërimit, indi ndërtohet përsëri, me kusht që të sigurohet ngarkesa funksionale dhe ushqyerja e duhur.

Atrofia rezorbuese i referohet tkurrjes së procesit alveolar pas humbjes së dhëmbëve, kur stimujt nga rrënjët e dhëmbëve mungojnë dhe alveolat humbasin funksionin e tyre fiziologjik. Ky proces mund të ngadalësohet përmes përgatitjes së duhur të bazës së protezës për të siguruar një ngarkesë të gjithë fushës protetike, por nuk mund të rikthehet.

Maksila është e ndërtuar nga trupi prej të cilit marrin origjinën proceset (zgjatimet). Procesi alveolar do të tkurret dukshëm pas humbjes së dhëmbëve ndërsa tre proceset e tjera do të vazhdojnë të sigurojnë mbështetje statike për pjesën e sipërme të fytyrës dhe do të tkurren vetëm pak. Dobësimi i kockës do të ndodhë në vendet ku fiksohen muskujt (p.sh: procesi zigomatik).

Pamja e një kafke të plakur ilustron tkurrjen që prek jo vetëm proceset alveolare të nofullave, por edhe indin muskulor dhe vendet e kapjes së muskujve në kockë. Kur procesi alveolar në maksilë i nënshtrohet atrofisë, maja e hundës bie poshtë, kështu që gradualisht maja e mjekrës dhe maja e hundës afrohen së bashku në kafkën e plakur. Atrofia e masës muskulore të muskulit maseter mund t’i bëjë faqet të duken të zbrazëta dhe mollëzat të dalin dukshëm. Kjo pamje theksohet më shumë nga tkurrja e muskulit temporal në fosat temporale të sheshuara.

Kështu, ngushtimi i maksilës shfaqet për shkak të pjerrësisë vestibulare të kreshtës maksilare, ndërsa zgjerimi i mandibulës ndodh për shkak të pjerrësisë linguale të kreshtës mandibulare.

Në harqet me denticion të plotë, vijat e mesit të kreshtave alveolare qëndrojnë vertikalisht mbi njëra-tjetrën. Me pjerrësimin e kreshtave alveolare drejt njëra-tjetrës, incizivët qendrorë mandibularë inklinohen lingualisht, ndërsa incizivët qendrorë maksilarë inklinohen në drejtimin vestibular. Kjo krijon një veçori të veçantë pas humbjes së dhëmbëve, ku maksila duket sikur zvogëlohet dhe mandibula duket sikur zmadhohet. Shkalla e rezorbimit të procesit alveolar në mandibul mund të jetë tre herë më e madhe se tkurrja e procesit alveolar në maksilë. Kjo do të thotë që kreshta mandibulare zgjerohet dukshëm më shumë sesa kreshta maksilare ngushtohet.

Kocka e proceseve palatinale të maksilës ruhet, sepse ngarkesa funksionale e kësaj pjesë kockore vazhdon për shkak të efektit vakum në gojë. Megjithatë, në rastin e kockës palatinale, e treta e pasme e qiellzës së fortë mund të jetë shumë e hollë dhe madje mund të pësojë perforacion, duke bërë që kavitetin oral dhe nazal ta ndajë vetëm mukoza.

Në mandibul, pjesët në drejtim të ngarkesave gjatë përtypjes rezorbohen pas humbjes totale të dhëmbëve (p.sh: procesi koronoid, këndi i mandibulës dhe procesi alveolar). Mandibula e plakur është e rrafshuar në këndin e saj. Nëse ka ndodhur atrofi e rëndë, foramen mentale shtrihet në skajin e sipërm të kreshtës alveolare.

Si rezultat i atrofisë, distanca midis kanalit mandibular dhe skajit të sipërm të kreshtës alveolare shkurtohet. Në raste të rralla, nervi alveolar inferior mund të shtrihet direkt nën mukozë. Distanca nga kanali mandibular deri te muri lingual dhe bukal i mandibulës mbetet përafërsisht konstante. Pozicioni i nofullave gjithashtu do të ndryshojë; pozicioni i mandibulës në raport me maksilën do të zhvendoset. Në fillim, mandibula afrohet më shumë me maksilën për shkak të përtypjes me kreshtat alveolare.

Pas një periudhe të zgjatur pa dhëmbë, kondilet dhe rruga kondilare sheshohen ndërsa procesi kondilar i mandibulës, si një pikë ku fiksohet muskuli pterigoid lateral gjithashtu dobësohet dhe zhvendoset mbrapa. Mandibula zhvendoset përpara. Kjo çon në përshtatje strukturore të artikulacionit temporomandibular (ATM-së) dhe sistemit neuromuskular. Kartilago e artikulacionit dhe disku artikular nuk përmbajnë enë gjaku, prandaj nuk ndodh ndonjë proces riparimi, por defektet (përfshirë atrofia) ndodhin në kartilago dhe në disk.

## Format e tkurrjes së procesit alveolar

Ndryshimet anatomike në gojë lidhen kryesisht me tkurrjen e proceseve alveolare të maksilës dhe mandibulës. Pas humbjes së dhëmbëve, rrënjët lënë zgavra (alveola) në të cilat formohet kockë sekondare. Në maksilë, lamelat kockore vestibulare të procesit alveolar janë më të holla, ndërsa pjesët palatinale janë relativisht kompakte. Në mandibul, muret e holla të kockës ndodhen në pjesën linguale, ndërsa muret më kompakte ndodhen në pjesën vestibulare. Lamelat e holla të kockës tkurren më shumë sesa ato kompakte. Si rezultat, kreshta alveolare duket sikur tkurret drejt qiellzës në maksilë dhe drejt faqes në mandibul (në drejtimin e pjerrësisë së tyre).

Vija interalveolare bashkon qendrat e kreshtave alveolare të tkurrura. Në varësi të gradës së tkurrjes së kreshtës, vija interalveolare inklinohet drejt planit okluzal në shkallë të ndryshme. Sa më i madh të jetë këndi i inklinimit të vijës interalveolare, aq më i vështirë bëhet rreshtimi i dhëmbëve të pasëm. Sipas Gizit, rreshtimi bëhet i kryqëzuar nëse këndi i pjerrësisë është më i vogël se 80 gradë.

Zgjerimi apo ngushtimi i kreshtave alveolare duhet parë në mënyrë tjetër në pjesën e përparme. Të gjithë dhëmbët në maksilë shfaqin një inklinim të theksuar vestibular duke bërë që harku maksilar të ketë formën e një gjysëm elipsi.

Ndërkohë në mandibul dhëmbët e pasëm janë dukshëm të inklinuar nga ana linguale, kaninët qëndrojnë drejt kurse incizivët janë të inklinuar nga ana vestibulare. Kjo bën që harku të ndryshojë nga një parabolë në një formë trapezoidale. Forma e kreshtës ruhet në zonën kanine duke u tkurrur në drejtim vertikal. Zona e përparme tkurret lingualisht dhe meqenëse incizivë qendrorë janë të inklinuar më shumë labialisht sesa incizivët lateralë, zona e simfizës tkurret më dukshëm lingualisht.

Si rezultat formohet një vijë thuajse e drejtë në zonën ndërmjet kaninëve.

Kreshtat e dhëmbëve të pasëm mandibularë kanë një inklinim të theksuar lingual (ndërkohë që inklinimi i dhëmbëve zvogëlohet duke shkuar distalisht, inklinimi i kreshtave rritet). Kjo është arsyeja pse kreshta zgjerohet më shumë distalisht. Ndërsa tkurrja e kreshtave vazhdon, trekëndëshi retromolar zhvendoset lingualisht. Meqenëse kjo zonë kockore nuk tkurret pas

humbjes së të gjithë dhëmbëve, ajo ruan pozicionin e saj në raport me kreshtën alveolare të zhvendosur.

E njëjta gjë ndodh me tuberat maksilarë dhe me papilën incizivale. Tuberat maksilarë zhvendosen nga ana vestibulare ndërsa papila incizive shkon në qendër të kreshtës alveolare madje maja e papilës mund të shtrihet mbi pjesën e përparme të kreshtës alveolare. Forma të ndryshme të tkurrjes së nofullave shfaqen në vartësi se sa ka qenë tkurrja gjatë periudhës edentuloze apo dëmtimit të shkaktuar nga protezat defektoze.

Në maksilën edentuloze procesi alveolar formon zonën fibroze marginale ndërsa rafe mediane formon zonën fibroze mediane në formën e mukozës të palëvizshme. Ndërmjet zonës fibroze mediane dhe zonave marginale ndodhen plikat palatine të zonës dhjamore të cilat bashkohen distalisht me zonën gjëndrore me gjëndra pështyme sero-mukoze. Zonat dhjamore dhe gjëndrore janë më reziliente se zonat fibroze. Qiellza e butë kufizon qiellzën e fortë distalisht.

Kreshta alveolare në mandibulën edentuloze formon zonën fibroze e cila mbaron distalisht me tuberkulin alveolar mandibular, një kreshtë me ind lidhor të mbuluar me mukozë.­

Mukoza e palëvizshme e kreshtës fibroze kufizohet nga ana vestibulare nga mukoza e forniksit vestibular dhe lingualisht nga dyshemeja e lëvizshme e gojës.

## Marrja e masës në rastin e nofullave pa dhëmbë

Marrja e masave e nofullave pa dhëmbë është detyrë e klinicistit. Qëllimi është të regjistrohet në mënyrë preçize fusha protetike si dhe të regjistrohet zona e kalimit nga mukoza fikse në mukozën e lëvizshme në veçanti.

Masa funksionale përdoret për të riprodhuar kufirin individualisht gjatë lëvizjeve funksionale të mukozës. Masa nuk regjistron mukozën duke funksionuar por regjistron hapësirën e nevojshme nga mukoza e lëvizshme, muskujt apo ligamentet për të funksionuar normalisht. Në praktikë nevojitet një lugë individuale për të marrë masën funksionale, lugë e cila përgatitet nga modeli anatomik. Për këtë arsye merret një masë anatomike e tejzgjatur sipas teorisë së masës mukostatike.

Masa mukostatike merret me gojën e hapur shumë dhe mukozën në gjendje qetësie. Negativi pasqyron pozicionin e ekuilibrit ndërmjet indeve në gjendje qetësie dhe konsistencës së materialit të masës i cili zakonisht është një alginat i përzier në konsistencë viskoze. Lëvizjet e vogla të faqeve, buzëve dhe gjuhës bëjnë që fiksimet e ligamenteve të dalin në pah. Forniksi zgjerohet nga materiali i masës në mënyrë që të regjistrohet kufiri i kreshtës duke përfshirë dhe pragjet.

Luga individuale përgatitet mbi modelin anatomik i cili është krijuar nga derdhja e masës anatomike. Një laps kopjativ mund të përdoret për të skicuar kufirin në masë. Ky skicim do të shfaqet në model pasi masa të jetë derdhur dhe shërben si orientim për kufirin e lugës

individuale. Ajo përgatitet nga rezina dhe ka një bisht në qendër.

Përgatitja e lugës individuale ndryshon në vartësi të materialit që përdoret i cili mund të jetë termoplastikë ose kemoplastikë. Ajo çfarë është e rëndësishme për të dyja teknikat është modelimi i kufirit të lugës. Ai duhet të jetë më i shkurtër se kufiri i modelit në mënyrë që të regjistrohet individualisht në gojë. Kështu, kufiri shkurtohet deri sa luga të mos lëvizë gjatë lëvizjeve të faqeve si dhe deri sa luga të mos krijojë zona shtypjeje.

Materialet e masës që mund të përdoren janë silikonet light ose heavy dhe materialet termoplastike të cilat lejojnë regjistrimin e kufirit pjesë-pjesë. Metoda të ndryshme mund të përdoren për të marrë masën funksionale.

Masa në kafshim është negativi i fushës protetike gjatë së cilës mukoza regjistrohet në pozicionin e shtypjes që do të shkaktojë edhe proteza kur pacienti të përtypet. Për të marrë këtë masë duhet që të përgatitet një lugë individuale me cilindra kafshues të cilat rregullohen në lartësinë e okluzionit të pacientit. Më pas në lugë vendoset material termoplastik dhe pacientit i thuhet të kafshojë.

Procesi i gëlltitjes bën që në masë të regjistrohet kufiri i dyshemesë së gojës. Ky kufi është i rëndësishëm për të regjistruar zonën sublinguale dhe paralinguale.

Marrja e masës ndërsa pacienti shqipton disa zanore dhe bashkëtingëllore regjistron lëvizjen e buzëve, faqeve, gjuhës, forniksit, muskujve të përtypjes dhe qiellzës së butë.

Marrja e masës funksionale me gojë të mbyllur regjistron njëkohësisht maksilën dhe mandibulën por kërkon që të jetë përcaktuar paraprakisht pozicioni i relacionit qëndror si dhe lartësia e okluzionit nëpërmjet cilindrave kafshues. Lëvizjet funksionale mund të kryhen në mënyrë aktive nga pacienti ose pasive nga klinicisti.

Modeli master i krijuar nga masa funksionale pasqyron kufirin në përmasat reale. Për t'i ruajtur këto përmasa përpara se masa të derdhet vendoset një shirit dylli i cili fiksohet në masë pak më poshtë se kufiri i masës. Kjo procedurë quhet vendosja e manshetave ose brezit të Keller-it. Më pas masa futet në një cilindër (boksimi) dhe derdhet me allçi. Kur modeli të hapet, baza e modelit anash do të jetë rreth 3-4 mm më lartë se kufiri i modelit, që do të thotë se gjerësia reale e kufirit është ruajtur.

Forniksi vestibular, dyshemeja e gojës dhe zona e vibrimit duhet të duken qartë në model dhe nuk duhet të dëmtohen. Mbi këto modele do të përgatiten shabllonat të cilat shërbejnë për të përcaktuar okluzionin.

## Përcaktimi i Okluzionit

Përcaktimi i okluzionit ka për qëllim të regjistrojë pozicionin e nofullave me njëratjetrën dhe me artikulacionin temporomandibular. Qëllimi është të rikthehet okluzioni qendror i mëparshëm ose okluzioni habitual, ku kondilet qëndrojnë pa presion dhe pa tension thellë në fosat mandibulare. Në një sistem mastikator pa dhëmbë, ekuivalenti i okluzionit qendror të mëparshëm do të duhet të përcaktohet në raportet vertikale dhe horizontale.

Dimensioni vertikal i okluzionit matet në mënyra të ndryshme. Ai mund të konsiderohet si një mesatare statistikore, që është një distancë prej 38 deri në 42 mm nga forniksi mandibular deri te ai maksilar. Mund të konsiderohet si pozicioni i distancës më të vogël të të folurit kur shqiptohen fjalë prove (p.sh., numërimi nga një deri në dhjetë). Mund të nxirret nga proporcionet e fytyrës si një gjatësi harmonike, ku vijat e profilit të fytyrës ndajnë fytyrën në tre pjesë të barabarta: pjesa e sipërme, e mesme dhe e poshtme. Distancat nga rrënja e hundës deri te pika më e poshtme e hundës dhe nga pika më poshtme e hundës deri te maja e mjekrës janë të barabarta.

Dimensioni horizontal përfshin pozicionin transversal dhe sagital të nofullave. Ky pozicion mund të regjistrohet duke përdorur metoda të ndryshme. Një mënyrë është t'i kërkohet pacientit të çojë mandibulën në pozicionin më të retruduar, për shembull duke e drejtuar klinicisti mandibulën prapa me dorë ose duke i kërkuar pacientit të gëlltitet. Megjithatë, pozicioni më i retruduar i mandibulës, ku kondilet janë në kontakt me kufirin dorsal të artikulacionit rreth 1 mm pas pozicionit normal, është një pozicion i detyruar për shumicën e pacientëve.

Harku Gotik ofron një tjetër mënyrë për të përcaktuar dimensionin horizontal. Një stilolaps gjurmues i montuar në qendër të cilindrit kafshues maksilar (ose mandibular) shënon të ashtuquajturin hark gotik mbi pllakën e gjurmimit të cilindrit kafshues mandibular (ose maksilar). Pika e kryqëzimit të vijave të shënuara të marra nga lëvizjet horizontale të mandibulës tregon dimensionin horizontal qendror. Pika e kryqëzimit ndodhet rreth 1 mm përpara majës së shigjetës. Duke përdorur harkun e fytyrës dhe teknikën e harkut gotik, mund të përcaktohet pozicioni i saktë i mandibulës në lidhje me artikulacionin dhe kështu të transferohet në artikulator. Shablloni ka një bazë të fortë që përputhet me përmasat e bazës së protezës. Cilindrat kafshues vendosen ekzaktësisht në qendër të kreshtës alveolare dhe janë përafërsisht 10 mm të gjera dhe 10 mm të larta. Lartësia ekzakte varet nga pozicioni i planit okluzal. Për shembull, cilindri kafshues mandibular, i matur nga pika më e thellë në forniks (pranë frenulumit labial), është midis 18 dhe 20 mm i lartë, ndjek planin okluzal dhe kalon përmes të tretës së sipërme të tuberkulit alveolar të mandibulës. Cilindri kafshues maksilar shtrihet nga pika më e thellë e forniksit (pranë frenulumit labial) 20 deri në 22 mm deri në planin okluzal.

Përcaktimi i okluzionit ka për qëllim të përcaktojë pozicionin e mandibulës me maksilën dhe artikulacionin si dhe të udhëzojë vendosjen e dhëmbëve. Për këtë qëllim, cilindri kafshues maksilar në zonën midis kaninëve vendoset deri në 7 mm para përgjysmores të papilës derisa të arrihet mbështetja normale e buzës dhe rrudhat të jenë zhdukur.

Vijat mbi cilindrat kafshues shërbejnë gjithashtu si tregues për vendosjen e dhëmbëve:

• Vija e mesit përkon me mesin e fytyrës dhe tregon qendrën e harkut dentar.\
• Plani okluzal shtrihet paralel me vijën interpupilare dhe me planin Camper, ose shënohet si vija ku bashkohen buzët.\
• Pika incizale mandibulare lind si pika e kryqëzimit midis vijës së mesit dhe vijës së mbylljes së buzëve dhe shërben për të fiksuar majën incizale të artikulatorit.\
• Vija e buzëqeshjes shënohet si pozicioni i buzës së sipërme kur buzëqesh ose kur ngritja e buzës së sipërme është maksimale. Gjatësia e\
dhëmbëve nxirret nga vija e bashkimit të buzëve dhe vija e buzëqeshjes.\
• Vijat kanine ose vijat e këndit të gojës shërbejnë për përcaktimin e gjerësisë së dhëmbëve. Merren duke ndjekur vijën e flegrës së hundës te cilindrat kafshues ose duke shënuar pozicionin e këndit të gojës.\
• Vija e buzës së poshtme merret me gojën të relaksuar dhe të hapur. Kjo vijë mund të tregojë trajektoren e skajeve incizale të dhëmbëve maksilarë.

## Pozicionimi i dhëmbëve në protezat totale të lëvizshme

Një numër udhëzuesish dhe matjesh orientuese janë të disponueshme për të rikrijuar pozicionet e dhëmbëve, të cilat teknikët dentarë duhet t’i njohin dhe t’i përdorin. Modelet përshkruese të harqeve dentare në një denticion normal janë udhëzues përgjithësisht të vlefshëm për pozicionin e dhëmbëve. Ato ofrojnë drejtim për rindërtimin e pjerrësive të akseve dhe formave të harqeve dentare. Format e harqeve dentare janë parabolike në mandibul dhe eliptike në maksilë. Okluzioni ndjek rregullin e antagonistit, ku një mbivendosje horizontale krijohet nga mbivendosja horizontale dhe vertikale e dhëmbëve të përparmë, të cilët formojnë harkun dentar vertikal të përparmë. Për formësimin e harkut dentar të mandibulës mund të përdoren rrethi i Bonwil-it, tangentja e Bonwill-it dhe linjat e Pound-it. Harku maksilar tregon tangentën e premolarëve..

Udhëzimet e klinicistit për pozicionet e dhëmbëve janë shënimet mbi cilindrat kafshues, të vendosura gjatë përcaktimit të okluzionit. Përveç kësaj, mund të përdoren modele anatomike të pacientit me dhëmbë ose fotografi të pacientit. Mund të sigurohen gjithashtu shënime mbi fizionominë e pacientit, nga të cilat mund të nxirren pozicionet individuale të dhëmbëve.

Merren masa për të siguruar që stabiliteti i protezave totale të marrë parasysh pozicionin e dhëmbëve në lidhje me qendrën e kreshtës alveolare, lartësinë e trupit të protezës, pozicionin e dhëmbëve brenda kurbave kompensuese për kontakt rrëshqitës të gjithanshëm, dhe balancën midis gjuhës dhe faqes.

Gjetjet nga analiza e modelit shërbejnë për rreshtimin e dhëmbëve. Udhëzimet për pozicionimin e dhëmbëve që kanë parasysh fonetikën dhe estetikën mund të përdoren gjithashtu.

Rreshtimi i dhëmbëve në një protezë totale kryhet në një artikulator me vlera mesatare, ku janë të mundura lëvizjet bazë të mandibulës. Rreshtimi në një artikulator plotësisht të rregullueshëm të lëvizjeve mastikatore kërkon matje individuale të rrugëve kondilare dhe përcaktimin e okluzionit në lidhje me kafkën për vendosjen e modeleve.

Në shumicën e rasteve klinike në të cilat do të përgatitet një protezë totale, ekziston një deformim patologjik i gjerë i artikulacionit temporomandibular (ATM), i cili mund të trajtohet me një protezë totale të përgatitur në një artikulator me vlera mesatare.

Për vendosjen e dhëmbëve përdoren kalotat të cilat janë aksesorë ndihmës me rrezen e harkut Spee sipas rrugëve kondilare mesatare. Këto aksesorë me vlera mesatare mund të përshtaten në një artikulator me vlera mesatare në lartësinë e planit okluzal, duke mundësuar vendosjen e dhëmbëve mandibularë brenda kurbave kompensuese.

Për vendosjen me kalotë, dhëmbët e pasëm mandibularë vendosen me majat e kuspideve mbi kalotë, në mënyrë që sipërfaqet okluzale të jenë brenda kurbave kompensuese sagitale dhe transversale. Përjashtim bën premolari i parë mandibular, i cili kontakton vetëm me kuspin bukal. Kur denticioni maksilar vendoset sipas rregullit të antagonistit shfaqet kontakti rrëshqitës i gjithanshëm gjatë lëvizjeve translative.

Sistemet e aksesorëve ndihmës janë të disponueshme me kalota që tregojnë kurba të ndryshme, të cilat përfaqësojnë pjerrësi të ndryshme të rrugëve kondilare. Gjithashtu përdoren dhe sete të përshtatura të dhëmbëve të pasëm, ku pjerrësitë e sipërfaqeve të kuspideve i korrespondojnë vlerave të ndryshme të artikulacionit.

## Qëndrueshmëria e Protezës Totale

Protezë totale qëndron mbi nofull pa ankorim mekanik, prandaj mund të zhvendoset gjatë funksionimit. Qëndrueshmëria e saj përfshin ndërtimin në mënyrë që të qëndrojë mbi kreshtën alveolare gjatë përtypjes dhe të folurit.

Do të ishte e papërshtatshme nëse proteza lëviz vazhdimisht mbi kreshtën alveolare dhe del nga vendi gjatë funksionimit. Faktorët që ndikojn në qëndrueshmërinë e protezës janë:

• Zonat stres-përballuese në nofulla\
• Lartësia e trupit të protezës\
• Pozicioni i dhëmbëve në lidhje me kreshtën alveolare\
• Pozicioni i dhëmbëve në lidhje me planin e okluzionit

Zonat stres-përballuese në nofulla ndikojnë në qëndrueshmërinë e protezës në këtë mënyrë: Një kreshtë alveolare pak e atrofizuar, por e fortë dhe me retensione mekanike të mjaftueshme, është e favorshme; ndërsa një nofull shumë e atrofizuar, ku indi lidhor formon një kreshtë të lëvizshme dhe të butë pa zona retensioni është e pafavorshme. Forma dhe shkalla e rezorbimit ndikojnë gjithashtu në madhësinë e trupit të protezës.

Trupi i protezës vepron si një krah leve: Sa më shumë të jenë rezorbuar kreshtat alveolare, aq më i lartë do të jetë trupi i protezës. Prandaj trupi i protezës, për forcat që veprojnë okluzalisht, vepron si një krah më i gjatë dhe momenti rrotullimit bëhet më i madh. Përfundimi është që trupi i protezës duhet të mbahet sa më i ulët, gjë që mund të arrihet vetëm duke ulur dimensionin vertikal të okluzionit.

Pozicioni i dhëmbëve në lidhje me qendrën e kreshtës alveolare ka një ndikim të rëndësishëm në qëndrueshmërinë e protezës. Gjatë përtypjes së njëanshme, si rezultat i pozicionit të dhëmbit mbi qendrën e kreshtës, proteza ose mund të shtypet nga ana e kundërt ose të veprojë si levë duke dalë nga vendi. Ekzistojnë tre pozicione të dhëmbëve:

•Pozicionineutralku dhëmbët artificial vendosen në qendër të kreshtës alveolare. Në funksion proteza do të shtypet vetëm në anën e ngarkesës.\
•Pozicioniipaqëndrueshëmështë kur dhëmbët vendosen jashtë qendrës së kreshtës alveolare. Në funksion proteza do të dalë jashtë\
p në anën e kundërt të ngarkesës.\
•Pozicioniiqëndrueshëm është kur dhëmbët artificial vendosen brenda (lingualisht) qendrës së kreshtës alveolare. Momenti rrotullues do të ngjeshë protezën në anën e kundërt të ngarkesës. Ky pozicion do të sigurojë retension të protezës totale dhe shpërndarje të barabartë të forcës përtypëse në inde.

Pozicioni i qëndrueshëm i dhëmbëve ka dy disavantazhe kryesore. Së pari, gjatë rezorbimit kreshta alveolare në mandibul zgjerohet, ndërsa në maksilë ngushtohet. Si rezultat, kreshtat nuk përputhen më njëra mbi tjetrën. Nëse dhëmbët e pasëm maksilarë vendosen pak më brenda qendrës së kreshtës atëherë dhëmbët e pasëm mandibularë do të vendosen shumë më brenda qendrës së kreshtës nëse do të rreshtohen në okluzion normal. Kjo çon në ngushtim të madh të hapësirës për gjuhën, duke shkaktuar kafshimin e vazhdueshëm të saj dhe probleme në shqiptim.

Së dyti, pozicioni i dhëmbëve të përparmë maksilarë brenda qendrës së kreshtës shkakton humbjen e mbështetjes së buzëve, duke ndryshuar ndjeshëm pamjen e pacientit, duke krijuar një fytyrë të dobët e të moshuar si në rastin e edentulësisë.

Prandaj, për arsye estetike dhëmbët e përparmë maksilarë vendosen labialisht përpara mesit të kreshtës alveolare.

Dhëmbët e pasëm maksilarë pozicionohen në një pozicion neutral për arsye funksionale. Prandaj në okluzion normal dhëmbët e pasëm mandibularë rreshtohen minimalisht në pozicionin e qëndrueshëm. Nëse atrofia është shumë e avancuar, pozicioni neutral i dhëmbëve në maksilë mund të çojë në një pozicion jashtëzakonisht të qëndrueshëm në zonën e dhëmbëve të pasëm mandibularë, duke shkaktuar përsëri ngushtim të hapësirës për gjuhën.

Në rastet kur harku dentar është shumë i atrofizuar dhe kreshta alveolare e maksilës është e ngushtuar, ndërsa ajo e mandibulës është zgjeruar vestibularisht, bëhet i nevojshëm një pozicion kafshimi i kryqëzuar. Ky rreshtim përdoret kur këndi midis vijës interalveolare (vija vertikale që lidh meset e kreshtave) dhe planit okluzal është më i vogël se 80 gradë.

Në praktikë, dhëmbët e përparmë të majtë maksilarë, përtej premolarëve të dytë, lëvizen poshtë dhe në të djathtë dhe kthehen. Dhëmbët e përparmë të djathtë maksilarë vendosen në mënyrë të ngjashme poshtë dhe në të majtë dhe kthehen. Dhëmbët e pasëm shkëmbehen në mënyrë të kryqëzuar.

## Pozicionimi i dhëmbëve përkundrejt planit okluzal

Pozicioni i dhëmbëve në raport me planin e okluzionit ndikon gjithashtu në qëndrueshmërinë e protezës totale dhe kjo mund të shpjegohet me fenomenin e Christensen-it dhe lëvizjen anësore të Bennett-it.

Gjatë lëvizjeve anësore të mandibulës kondili në anën jopunuese zhvendoset poshtë dhe përpara përgjatë rrugës kondilare ndërsa kondili punues rrotullohet rreth boshtit të tij vertikal dhe zhvendoset jashtë dhe shpesh pas, në drejtim të lëvizjes anësore. Kjo lëvizje anësore e kondilit quhet lëvizja anësore e Bennett-it (ose laterotrusioni). Në një denticion normal dhëmbët e pasëm në anën punuese shtypen fort së bashku ndërsa dhëmbët e pasëm në anën jopunuese krijojnë një hapësirë. Ky është fenomeni transversal i Christensen-it.

Gjatë lëvizjeve protruzive kur dhëmbët e përparmë janë në kontakt majë më majë, dhëmbët e pasëm krijojnë një hapësirë ndërmjet tyre. Ky është fenomeni sagital i Christensen-it, i cili lind sepse gjatë lëvizjeve protruzive, kondilët në të dyja anët rrëshqasin poshtë dhe përpara përgjatë rrugëve kondilare, duke shkaktuar ulje të mandibulës.

Në një okluzion normal, ndarja në anë punuese dhe jopunuese është një shprehje e orientimit funksional të dhëmbëve në formën e kurbave sagitale dhe transversale, duke shmangur parakontaktet në okluzion dinamik.

Nëse cilindrat kafshues për përcaktimin e okluzionit përgatiten paralel me planin e okluzionit, krijohet një fenomen ekstrem i Christensen-it. Nëse dhëmbët vendosen paralel me planin e okluzionit ato do të krijojnë hapësira gjatë lëvizjeve funksionale të përtypjes, duke shkaktuar lëvizje dhe dalje të protezës nga vendi.

Kontakti rrëshqitës i vazhdueshëm do të ishte i dobishëm gjatë lëvizjeve laterale dhe protruzive, sepse proteza do të stabilizohej vazhdimisht kundër tendencës për të lëvizur. Por, si mund të arrihet ky kontakt rrëshqitës i vazhdueshëm?

Në një denticion normal, kontakti i plotë dhe i fortë okluzal ndërmjet dhëmbëve të pasëm ndodh në anën punuese gjatë lëvizjeve laterale ndërsa dhëmbët e përparmë dhe ata në anën e kundërt nuk kontaktojnë. Ky kontakt i fortë dhe i plotë okluzal i dhëmbëve të pasëm në anën punuese ndodh sepse sipërfaqet okluzale janë të pjerrëta brenda kurbave sagitale dhe transversale. Në anën e kundërt, këto kurba parandalojnë kontaktin e dhëmbëve. Vlen të shqyrtohet nëse forma e kurbave mund të shfrytëzohet për të siguruar kontakt rrëshqitës të vazhdueshëm në proteza totale. Falë këtyre kurbave, krijohet kontakt i plotë ose selektiv i dhëmbëve, të paktën në anën punuese, duke kontribuar në stabilitetin dhe funksionalitetin e protezës.

Kurbat shumë të pjerrëta mundësojnë kontakt rrëshqitës të vazhdueshëm dhe ndihmojnë në kompensimin e fenomenit të Christensen-it dhe Bennett-it. Për këtë arsye, këto kurba quhen kurba kompensuese. Ato kanë në thelb të njëjtën formë si kurbat sagitale dhe transversale, por janë më të pjerrëta.

Çrregullimet në planin e okluzionit shkaktojnë lëvizje të protezës kundrejt mukozës, gjë që mund të përshpejtojë rezorbimin e kockës. Për shembull, një rritje e njëanshme e dimensionit vertikal të okluzionit, nëse nuk korrigjohet, do të shkaktojë stres të shtuar në atë anë, që mund të çojë në deformime të ATM-së.

Në këtë kontekst, kanë rëndësi edhe guidat e dhëmbëve, për shembull guida kanine në rastin e protezave totale. Kanini maksilarë mund të drejtojë protezën e poshtme drejt një okluzioni qëndror, por vetëm në bashkëveprim me turberkulat e dhëmbëve të pasëm. Nëse është e nevojshme, kanini duhet të modifikohet për t’u përshtatur me modelin individual të lëvizjeve të pacientit.

Në përmbledhje mund të nxirren përfundimet e mëposhtme në lidhje me qëndrueshmërinë e protezave totale: Dhëmbët artificialë duhet të vendosen mbi qendrën e kreshtës alveolare. Dhëmbët e pasëm mandibularë mund të vendosen pak më brenda mesit të kreshtës. Dhëmbët e përparmë maksilarë duhet të pozicionohen në pozicionin e dhëmbëve natyralë (pra përpara kreshtës alveolare), për arsye estetike dhe për të ndihmuar të folurin. Për të siguruar qëndrueshmërinë e protezës dhëmbët e pasëm duhet të vendosen brenda kurbave kompensuese sagitale dhe transversale. Trupi i protezës duhet të mbahet sa më i sheshtë të jetë e mundur. Dhëmbët artificialë duhet të kenë një formë të qëndrueshme për të shmangur transferimin e forcave të dëmshme horizontale në protezë.

## Dhëmbët artificialë për protezat totale

Dhëmbët artificialë modernë janë të përshtatur me saktësi me ato natyralë në aspektin e formës dhe ngjyrës. Kjo pasqyron faktin se dhëmbi natyral përfaqëson formën funksionale optimale, me të cilën funksionet e sistemit mastikator mund të kryhen në mënyrën më të mirë. Këto forma dhëmbësh, të riprodhuara sipas modelit natyral, janë të qëndrueshme dhe më të besueshme funksionalisht. Për zonën e përparme, ofrohet një gamë e gjerë e formave të ndryshme të dhëmbëve, duke mundësuar restaurimin individual të çdo rasti të mundshëm.

Dhëmbët e pasëm ofrohen në disa forma dhe madhësi të përzgjedhura. Sipërfaqet okluzale janë të formuara në mënyrë anatomike dhe të saktë, duke e bërë të lehtë përcaktimin e pozicionit të tyre në okluzionin qendror dhe duke krijuar një pamje estetike të favorshme. Disa prodhues përfshijnë një teori specifike të okluzionit; për shembull, Physiodens nga Vita ofron kontakte pikësore të njëtrajtshme dhe të njëkohshme me hapësira okluzale.

Zonat e konsumimit në sipërfaqet okluzale rikrijohen në disa forma. Këto sipërfaqe lidhen me rrugët kondilare bazuar në vlera të ndryshme. Kjo e bën më të lehtë vendosjen e dhëmbëve, pjesërisht bazuar në vlera mesatare, por edhe në vlera individuale.

Përdorimi i këtyre dhëmbëve mundëson vendosje pa probleme në kontakt shumëpikësh gjatë lëvizjeve funksionale të përtypjes.

Variacione nga forma natyrale e dhëmbëve mund të gjenden në gamën e dhëmbëve të pasëm të ofruar nga disa prodhues. Këto zakonisht janë modifikime të formës origjinale, duke u reduktuar në forma më të favorshme statikisht. Gjatë viteve janë bërë përpjekje për të devijuar nga forma funksionale natyrale dhe për të zhvilluar forma shumë të reduktuara që synojnë të mbështesin qëndrueshmërinë e protezës.

Dhëmbi i Hiltebrandt-it është modifikimi më i suksesshëm i formës natyrale të dhëmbit, i cili është zhvilluar më tej në forma të tjera, si dhëmbët Condyloform të zhvilluar nga Gerber. Në këto dhëmbë kontaktet okluzale pikësore të dhëmbëve natyralë janë thjeshtuar në një kontakt të sheshtë havan-shtypës, ku sipërfaqet e kontaktit zhvendosen lingualisht dhe kontaktet vestibulare janë dizenjuar thjesht si kontakte mbështetëse dhe balancuese për të pozicionuar çdo dhëmb të pasëm individual në mënyrë që të jetë i qëndrueshëm. Nuk kërkohet kontakt balancues në anën e kundërt.

## Pozicionimi i dhëmbëve dhe fonetika

Pozicioni jo i qëndrueshëm i dhëmbëve duhet të zgjidhet gjithmonë për dhëmbët e përparmë maksilarë për arsye estetike. Qëllimi kryesor është rikthimi i volumit natyral të buzëve, në mënyrë që pacienti të mos identifikohet si protezëmbajtës. Sidoqoftë, rëndësia funksionale e pozicionit natyral të dhëmbëve të përparmë maksilarë është gjithashtu e lidhur ngushtë me të folurit e pacientit. Formimi i tingujve është një ndërveprim kompleks midis gjuhës, buzëve dhe dhëmbëve. Nuk është e pazakontë që pacientët të ankohen për vështirësi në formimin e disa tingujve me dhëmbët e tyre të rinj.

Tingujt bilabialë, si B, P dhe M, bëhen të mundura me mbylljen normale të buzëve. Pozicioni i saktë i dhëmbëve të përparmë dhe, për rrjedhojë, pozicioni i saktë i buzëve kanë rëndësi funksionale për shqiptimin. Nëse dimensioni vertikal i okluzionit është shumë i madh, mbyllja e buzëve pengohet; nëse dhëmbët e përparmë maksilarë vendosen shumë drejt qiellzës, buzët do të shtypen nga brenda. Në të dy rastet, kjo çon në formimin e dobët të tingujve bilabialë.

Tingujt sibilante (dentoalveolare), si C, S dhe Z, formohen kur gjuha shtypet kundër sipërfaqeve palatinale të dhëmbëve të përparmë maksilarë dhe qiellzës së përparme. Hapësirat midis dhëmbëve çojnë në tinguj të deformuar. Nëse dhëmbët janë të anuar lingualisht ose nëse kalimi nga baza e protezës te dhëmbët është shumë i trashë ose shumë i lëmuar, pacienti do të lëshojë një tingull të deformuar. Plikat palatine të riprodhuara ofrojnë orientim për gjuhën.

Tingujt palatoalveolare si D, T ose L, lindin kur gjuha shtypet mbi qiellzë pas dhëmbëve. Nëse dhëmbët janë të anuar lingualisht ose vendosen shumë brenda pacienti do të shqiptojë G në vend të D. Një bazë e trashë do të shtypë gjuhën poshtë dhe do të pengojë shqiptimin e këtyë tingujve.

Tingujt frikativë (tingujt labiodentare), si V dhe F, lindin kur buza e poshtme prek skajet incizale të dhëmbëve maksilarë. Nëse dhëmbët e përparmë maksilarë janë shumë të shkurtër, tingujt V dhe F do të deformohen në B.

Tingujt postpalatalë, si J, K dhe G, lindin kur gjuha mbështetet mbi dhëmbët e pasëm. Nëse harku dentar është shumë i ngushtë, kjo do të pengojë lëvizjet e gjuhës. Nëse kalimi nga baza e protezës te dhëmbët është shumë i ashpër, shumë këndor ose shumë i trashë, hapësira për gjuhën do të pengohet dhe ngushtohet.
