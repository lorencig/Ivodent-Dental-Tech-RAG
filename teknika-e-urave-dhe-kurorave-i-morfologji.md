# Teknika e urave dhe kurorave I (Morfologji)

### SISTEMI DENTAR

Përgatitja e rregullt e punimeve të ndryshme ortopedike kërkon studimin dhe njohjen e hollësishme të anatomisë së dhëmbëve dhe të gjithë aparatit përtypës, sepse protezat e ndryshme që vendosen në gojë duhet t'u ngjajnë sa më shumë dhëmbëve natyrorë që zëvendësojnë jo vetëm në pozicion e në ngjyrë por dhe në formë e madhësi.

Me aparat përtypës kuptojmë një sërë organesh dhe indesh që vendosen në zgavrën e gojës ose rreth saj dhe që në mënyrë të drejtpërdrejtë ose të tërthortë ndikojnë në funksionet e ndryshme si përtypje, e folur etj. Këtu hyjnë:

* nofullat
* dhëmbët
* muskujt përtypës dhe të mimikës
* gjuha
* gjëndrat e pështymës
* mukoza

### DHËMBËT

Dhëmbët përbëjnë qendrën e aparatit përtypës. Ato radhiten në procesin alveolar njëri pranë tjetrit duke formuar kështu harqet dentare. Sipas funksionit që kryejnë dhëmbët i grupojmë në:

* **Dhëmbë prerës (Incizivë)** – Funksioni i tyre është kapja dhe prerja e ushqimit. Janë 8 gjithsej (4 në maksilë dhe 4 në mandibulë).
* **Dhëmbët shqyes (Kaninë)** – Funksioni i tyre është shqyerja e ushqimit. Janë 4 gjithsej (2 në maksilë dhe 2 në mandibulë).
* **Dhëmbët përpunues (Premolarët)** – Janë të pranishëm vetëm në denticionin e përhershëm, duke zëvendësuar molarët e qumështit. Funksioni i tyre është përpunimi i ushqimit. Janë 8 gjithsej (4 në maksilë dhe 4 në mandibulë).
* **Dhëmbët Bluajtës (Molarët)** – Funksioni i tyre është bluarja e ushqimit. Janë 12 gjithsej (6 në maksilë dhe 6 në mandibulë).

### Formimi i Denticionit

Te njeriu ka dy denticione nga ku marrin origjinën dy seri dhëmbësh:

* dhëmbët e përkohshëm (ose të qumështit)
* dhëmbët e përhershëm

Dhëmbët me denticion të përfunduar përgatiten për të formuar harqet (maksilarë dhe mandibularë), secili prej të cilave ndahet nëpërmjet planit sagital (median) në 2 gjysmëharqe ose kuadrante.

Dhëmbët e përkohshëm formohen që në fazën prenatale dhe kompletohen pas lindjes, rreth moshës 3 vjeç. Dhëmbi i parë i këtij denticioni fillon të duket në kavitetin e gojës rreth moshës 6 mujore, ndërsa i fundit shfaqet rreth moshës 2 vjeç e gjysmë.

Dhëmbët e përkohshëm janë 20 në total, 10 për çdo hark dhe 5 për çdo kuadrant. Ato ndahen në 3 klasa morfofunksionale:

1. Incizivë
2. Kaninë
3. Molarë

Denticioni i përkohshëm mbetet i paprekur deri në moshën 6 vjeç.

Nga 6 deri në 12 vjeç, me një vazhdimësi të përcaktuar mirë dhëmbët e përkohshëm zëvendësohen nga dhëmbët e përhershëm. Rreth moshës 12 vjeç harqet dentare formohen vetëm nga dhëmbët e përhershëm, numri përfundimtar i të cilëve do arrihet në vitet e mëvonshme.

Denticioni i përhershëm përbëhet nga 32 dhëmbë në total, 16 për çdo hark dhe 8 për çdo kuadrant. Dhëmbi i parë i këtij denticioni del rreth moshës 6 vjeç, i fundit në një moshë që varion nga 18 vjeç deri në 25 vjeç.

### SISTEMET E NUMËRIMIT

**Dhëmbët e përhershëm**

Njeriu ka në gojë 32 dhëmbë të përhershëm, të cilët zëvendësojnë dhëmbët e qumështit në periudhën 6 deri në 12 vjeç. Sistemet e numerimit janë të rëndësishëm pasi bëjnë dallimin nga dhëmbët e sipërm me ato të poshtëm nga ato të anës së majtë dhe të djathtë. Gjithashtu, sistemi i numerimit të dhëmbëve ndihmon në një komunikim më të saktë midis mjekut stomatolog dhe laborantit dentar. Nga sistemet e numerimit 3 janë më kryesorë:

1. Sistemi Palmer
2. Sistemi Universal
3. Sistemi Ndërkombëtar

**1. Sistemi Palmer**\
Ky sistem bazohet në planin horizontal dhe në atë vertikal. Plani horizontal ndan dhëmbët e sipërm nga ato të poshtëm, ndërsa plani vertikal nga ato të anës së majtë në ato të anës së djathtë. Aty ku priten 2 planet emërtohen me nr 1, të katërt dhëmbët prerës (Centralët) dhe në vazhdim për çdo gjysmënofullë vendosim numrat përkatës sipas një progresioni aritmetik. Ky sistem quhet ndryshe dhe sistemi aritmetik.

| 8 7 |  6  |  5  |  4  |  3  |  2  |  1  |  1  |  2  |  3  |  4  |  5  |  6  |  7  |  8  |
| :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: |
| 8 7 |  6  |  5  |  4  |  3  |  2  |  1  |  1  |  2  |  3  |  4  |  5  |  6  |  7  |  8  |

**2. Sistemi Universal i Numerimit (Sistemi Amerikan)**\
Në bazë të këtij sistemi çdo dhëmb ka një numër më vete. Numerimi fillon nga dhëmballa e 3-të e nofullës së sipërme (numri 1) djathtas dhe përfundon me numrin 32 tek dhëmballa e nofullës së poshtme djathtas. Ky është një sistem që afrohet shumë me realitetin. Çdo dhëmb ka numrin e tij duke përcaktuar në këtë mënyrë individualitetin e tij.

|  1  |  2  |  3  |  4  |  5  |  6  |  7  |  8  |  9  |  10 |  11 |  12 |  13 |  14 |  15 |  16 |
| :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: |
|  32 |  31 |  30 |  29 |  28 |  27 |  26 |  25 |  24 |  23 |  22 |  21 |  20 |  19 |  18 |  17 |

**3. Sistemi Ndërkombëtar (FDI)**\
Ky sistem emërton katër dhëmbët prerës me numrat:\
11 (incizivi central maksilar i djathtë) 31 (incizivi central mandibular i majtë)\
21 (incizivi central maksilar i majtë) 41 (incizivi central mandibular i djathtë)\
Duke u rritur në progresion aritmetik vendosen numrat e dhëmbëve pasardhës. Ky është sistemi europian që përdoret gjerësisht dhe sot.

| 18 17 |  16 |  15 |  14 |  13 |  12 |  11 |  21 |  22 |  23 |  24 |  25 |  26 |  27 |  28 |
| :---: | :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: |
| 48 47 |  46 |  45 |  44 |  43 |  42 |  41 |  31 |  32 |  33 |  34 |  35 |  36 |  37 |  38 |

**Dhëmbët e përkohshëm (denticioni i qumështit)**\
Dhëmbët e parë, ato të qumështit, i përshtaten gojës së fëmijës së vogël. Këto dhëmbë kanë ngjyrë më të bardhë se dhëmbët e përhershëm. Dhëmbët e parë dalin rreth muajit të gjashtë dhe të tetë. Por meqenëse fëmijët nuk zhvillohen njësoj edhe pika kohore e daljes së dhëmbëve të parë ndryshon nga fëmija në fëmijë. Shfaqen në fillim incizivët mandibularë për t'u ndjekur nga incizivët maksilarë. Dhëmballët e para dalin kur fëmija është 1 deri në 1 vjeç e gjysmë, dhe kur fëmija është dy e gjysmë deri në 3 vjeç i janë shfaqur të gjithë dhëmbët e qumështit. Gjithsej janë 20 dhëmbë qumështi (10 në maksilë dhe 10 në mandibulë) për të cilët përdoren 2 sisteme kryesore numerimi:

* Sistemi me shkronja (Palmer)
* Sistemi Ndërkombëtar Dentar (FDI)

**Sistemi Palmer (sistemi me shkronja):**\
Dhëmbët shënohen me shkronja nga A-ja te E-ja, dhe të njëjtat simbole dhe shenja për kuadrantin përkatës.

**Sistemi Ndërkombëtar Dentar (FDI):**\
Njësoj si për dhëmbët e përhershëm, numrat përkatës të secilit dhëmb vazhdojnë të rriten në mënyrë progresive. Numerimi i kuadrantit vazhdon aty ku përfundon numerimi për kuadrantin e dhëmbëve të përhershëm (pra, kuadrantet 5, 6, 7, 8).

### PLANET

**Plani i parë** i vendosur në trupin e njeriut është plani horizontal. Ky plan e ndan trupin në 2 pjesë: pjesën e sipërme dhe pjesën e poshtme. Të gjithë organet që vendosen në këtë plan do të quhen organe të sipërme ose superiore ndërsa organet e vendosura nën këtë plan do të quhen organe të poshtme ose inferiore.**Plani i dytë** është plani vertikal ose median. Të gjitha organet që vendosen në të djathtë të këtij plani quhen organe të djathta ose dekstra ndërsa organet e vendosura në të majtë të këtij plani do të quhen organe të majta ose sinistra. Ato organe që janë më afër këtij plani si në të majtë ashtu edhe në të djathtë quhen organe meziale. Ndërsa organet që janë më larg këtij plani quhen organe distale.**Plani i tretë** është plani frontal, i cili e ndan organizmin e njeriut në pjesën e përparme dhe të prapme. Organet që vendosen përpara këtij plani quhen organe të përparme ose anteriore ndërsa organet e vendosura mbas këtij plani quhen organe të pasme ose posteriore.

Këto tre plane i vendosim në nivelin e gojës, ku plani horizontal emërton të dyja nofullat. Nofulla që ndodhet mbi këtë plan do të quhet nofulla e sipërme ose maksila ndërsa nofulla e vendosur nën këtë plan do të quhet nofulla e poshtme ose mandibula.

Plani vertikal ose median e ndan nofullën në dy gjysma simetrike. Ato që ndodhen në të djathtë të këtij plani do të quhen nofulla të anës së djathtë dhe ato që ndodhen në të majtë të këtij plani do të quhen nofulla të anës së majtë. Dhëmbët që janë më afër planit median quhen dhëmbë mezialë dhe ato që janë më larg këtij plani quhen dhëmbë distalë.

Plani frontal e ndan nofullën në dy pjesë: në pjesën e përparme ose anteriore dhe në pjesën e prapme posteriore. I njëjti emërtim vlen edhe për dhëmbët, 6 dhëmbët e parë quhen dhëmbë anteriorë ndërsa dhëmbët e tjerë do të quhen dhëmbë posteriorë.

### ANATOMIA E DHËMBIT DHE SIPËRFAQET E TIJ

Në çdo dhëmb dallohen 3 pjesë:

* Kurora
* Qafa
* Rrënja

**Kurora** (Corona Dentis) është pjesa e dukshme e dhëmbit qe del në zgavrën e gojës. Kemi kurorë anatomike dhe kurorë klinike. Kurora anatomike është pjesa e dhëmbit deri te qafa, ndërsa kurora klinike është pjesa e dhëmbit e dukshme në gojë. Në moshë të re kurora klinike është më e vogël se kurora anatomike sepse ajo mbulohet nga mishi i dhëmbëve (gingiva). Me kalimin e kohës mishi i dhëmbëve tërhiqet dhe zbulohet një pjesë e kurorës që mund të arrijë deri tek rrënja. Në këtë rast kurora klinike zgjatet në krahasim me kurorën anatomike.

**Qafa e dhëmbit** (Collum Dentis) është pjesa kalimtare nga kurora në rrënjë. Te qafa e dhëmbit përfundon shtresa e zmaltit.

**Rrënja** (Radix Dentis) është pjesa e futur në alveolë. Rrënja lidhet me alveolën nëpërmjet periodontit (aparat lidhës), kjo konsiderohet si një nga lidhjet më të forta në të gjithë organizmin.

### PËRSHKRIMI ANATOMIK I DHËMBËVE PRERËS (INCIZIVËT)

Dhëmbët prerës janë 8 në numër, 4 maksilarë dhe 4 mandibularë. Në bazë të vijës mediane 4 prerësit maksilarë ndahen në 2 të anës së majtë dhe 2 të anës së djathtë. Dhëmbët që janë pranë vijës mediane do të quhen prerësit qendrorë (Incizivët Centralë) ndërsa ato që janë më larg vijës mediane do të quhen prerësit lateralë (Incizivët Lateralë).\
Në denticionin e përhershëm dalin në moshën 6-9 vjeç. Kanë një rol shumë të rëndësishëm në estetikën e njeriut pasi janë dhëmbët që duken më shumë. Funksioni i tyre është kapja dhe prerja e ushqimit, ndaj dhe në formimin anatomik karakterizohen me një buzë prerëse (Margo Incizale).

#### INCIZIVI CENTRAL MAKSILAR

**Karakteristikat e përgjithshme**\
Janë dhëmbë që duken më shumë gjatë të qeshurës dhe për këtë kanë një rol të rëndësishëm në estetikë. Pozicioni i tyre influencon në shqiptimin e tingujve: F, V, S. Ky dhëmb përbëhet nga: Kurora, Qafa, Rrënja. Kurora e këtij dhëmbi ka formën e një lopate. Ka 4 faqe (labiale, palatinale, meziale dhe distale) dhe një buzë prerëse (margo incizale). Është kurora më e gjatë në grupin e prerësve.

**Faqja labiale**\
Faqja labiale ka formën e një katërkëndëshi me diametrin cerviko-incizal më të madh se ai mezio-distal. Kjo faqe kufizohet nga 4 konture: Mezial, Distal, Incizal, Cervikal. Konturi mezial është i orientuar distalisht. Është më i gjatë, më i drejtë se konturi distal i cili është më i shkurtër dhe konveks. Të dy këto konture konvergjonë drejt qafës së dhëmbit. Konturi cervikal ka formën e një gjysmë rrethi, me konveksitet të orientuar drejt apeksit. Konturi incizal është i drejtë dhe formon me konturet proksimale (mezial dhe distal) 2 kënde. Këndin mezio-incizal dhe këndin disto-incizal. Këndi mezio-incizal është më i drejtë se këndi disto-incizal, i cili është më i rrumbullakosur dhe më i ulur. Relievi i faqes labiale është më konveks si në drejtim cerviko-incizal ashtu edhe në drejtim mezio-distal. Konveksiteti cerviko-incizal është më i shprehur në 1/3 cervikale, ndërsa ai mezio-distal është më i shprehur në 1/3 meziale.

**Faqja palatinale**\
Faqja palatinale është e ngjashme me faqen labiale, por më e vogël se ajo. Konturet e faqes palatinale janë: Konturi mezial, i cili është i orientuar distalisht dhe është më i drejtë dhe më i gjatë se konturi distal. Konturi distal i cili është më i shkurtër se konturi mezial. Konturi cervikal i cili ka formën e një gjysmërrethi. Konturi incizal është i drejtë dhe formon me konturin mezial një kënd 90ᴼ dhe me konturin distal një kënd të rrumbullakosur. Konturet mezial dhe distal konvergjojnë drejt qafës së dhëmbit. Relievi i faqes palatinale është i drejtë-konkav në 1/3 incizale dhe 1/3 e mesit dhe konveks në 1/3 cervikale. Në këtë faqe vihen re: Kreshta marxhinale meziale. Kreshta marxhinale distale, më e shkurtër se kreshta marxhinale meziale. Cingulumi, vendi ku takohen kreshtat marxhinale.

**Faqet proksimale**\
Faqet proksimale janë 2: Faqja meziale dhe Faqja distale. Këto janë faqet anësore të dhëmbit, të cilat takojnë me dhëmbët fqinjë të harkut dentar. Ato kanë formën e një trekëndëshi, me bazë konturin cervikal. Faqet proksimale konturohen nga: Konturi labial, i cili është konveks në 1/3 cervikale, plan-konveks në 1/3 e mesit dhe 1/3 incizale. Konturi palatinal, i cili është konveks në 1/3 cervikale dhe drejt-konkav në 1/3 e mesit dhe 1/3 incizale. Konturi cervikal, i cili ka formën e V-së me majën të orientuar incizalisht. Relievi i faqeve proksimale është konveks. Konveksiteti më i madh në faqen meziale është i vendosur në 1/3 incizale. Në këtë pikë bëhet kontakti me incizivin central. Në faqen distale, konveksitetin më të madh e kemi të vendosur në kufirin e 1/3 incizale me 1/3 e mesit. Në këtë pikë incizivi central takon incizivin lateral.

**Rrënja**\
Rrënja e incizivit central maksilar ka formë konike dhe është e orientuar distalisht.

#### INCIZIVI LATERAL MAKSILAR

**Karakteristikat e përgjithshme**\
Incizivi lateral maksilar shfaqet në gojë rreth moshës 8 vjeç dhe është dhëmbi më i vogël nga të gjithë dhëmbët maksilarë. Shpesh duken si dhëmbë qumështi, me një formë asimetrike dhe të çrregullt. Kjo e bën një dhëmb me shumë variante të ndryshme në formë. Në përgjithësi ka formën anatomike të zvogëluar të incizivit central por ka disa ndryshime, të cilat janë:

* Vëllimi i kurorës së incizivit lateral maksilar është më i vogël se ai i incizivit central maksilar.
* Raporti midis diametrit cerviko-incizal dhe atij mezio-distal është më shumë se 1.
* Margoja incizale e incizivit lateral maksilar nuk e prek planin okluzal (është sipër tij me 1-2 mm).

**Faqja labiale**\
Faqja labiale ngjan shumë me atë të incizivit central, por është:

* Më pak konvekse
* Pak më e sheshtë mezio-distalisht
* Duket më e zgjatur nga pjesa cerviko-incizale
* Depresionet labiale janë pak më të dukshme se tek incizivi central.

**Faqja palatinale**\
Faqja palatinale paraqitet konkave. Kreshtat marxhinale meziale dhe distale janë të zhvilluara në gradë të ndryshme dhe herë-herë për shkak të fërkimit që krijohet gjatë kafshimit me antagonistin (incizivin lateral mandibular) mund të mungojnë. Kreshtat marxhinale konvergjojnë në drejtim cervikal ku bashkohen dhe formojnë cingulumin. Cingulumi është më i ngushtë se tek incizivi central, është i pozicionuar gjithmonë në mes dhe jo distalisht si tek incizivi central. Në pjesën e cingulumit, mes kreshtës meziale dhe asaj distale formohet një vrimë qorre “Foramen Cekum”. Kjo vrimë paraqitet vetëm tek incizivi lateral dhe paraqitet si pjesa më e rrezikuar ndaj kariesit.

**Faqet proksimale**\
Të dyja faqet proksimale (mezio dhe disto-proksimale) kanë formën e një trekëndëshi, me bazë konturin cervikal. Faqja proksimale meziale është e gjatë dhe e hollë, konveksitetin më të madh e ka të pozicionuar në 1/3 incizale. Në këtë pikë incizivi lateral bën edhe takimin me incizivin central. Faqja proksimale distale është më e gjerë dhe pak më shkurtër se faqja proksimale meziale. Konveksitetin më të madh kjo faqe e ka në kufirin midis 1/3 incizale dhe 1/3 e mesit. Këtu është edhe pika e takimit me kaninin.

**Rrënja**\
Rrënja e incizivit lateral maksilar është më e ngushtë se ajo e incizivit central. Ajo ngushtohet drejt apeksit (majës së rrënjës) dhe orientohet distalisht.

#### INCIZIVI CENTRAL MANDIBULAR

**Karakteristika të përgjithshme**\
Incizivët mandibularë janë të rëndësishëm në shqiptimin e tingullit “S”. Janë dhëmbët e parë të përhershëm që dalin. Copëtojnë ushqimin kur 1/3 incizive rrëshqet poshtë faqes linguale të incizivëve maksilarë. Incizivi central është më i vogli dhe më i ngushti i dhëmbëve incizivë të përhershëm. Erupton në moshën 6 vjeç, ka një gjatësi 20-21 mm, prej të cilave kurorës i përkasin 7-8 mm. Forma karakteristike e këtij dhëmbi është ajo e daltës.

**Faqja labiale**\
Përfshihet në një drejtkëndësh me anën më të madhe cerviko-incizal. Raporti midis diametrit cerviko-incizal dhe atij mezio-distal është afërsisht 2. Konturet proksimale të kësaj faqeje janë paralele në 1/3 incizale dhe 1/3 e mesit. Ato konvergjojnë në 1/3 cervikale, ku mblidhen nga konturi cervikal. Konturi incizal është drejtë dhe formon me konturet proksimale 2 kënde të shprehura mirë 90° të barabarta midis tyre. Relievi i kësaj faqeje është i drejtë në 2/3 inciziale dhe konveks në 1/3 cervikale.

**Faqja linguale**\
Është e ngjashme me faqen labiale, por pak më e vogël se kjo. Përkufizohet në mënyrë të dobët nga 2 kreshta marxhinale (meziale dhe distale) të cilat formojnë cingulumin në 1/3 cervikale. Cingulumi është në mes të faqes linguale dhe paraqet konveksitetin më të madh të kësaj faqeje. Relievi i kësaj faqeje është i drejtë-konkav në 2/3 inciziale dhe konveks në 1/3 cervikale. Elementet morfologjike, kreshtat dhe cingulumi nuk janë shumë të shprehura.

**Faqet proksimale**\
Kanë formën e një trekëndëshi, me konture dhe reliev të ngjashëm duke e bërë të vështirë dallimin ndërmjet tyre. Konturi vestibular është i drejtë në 1/3 incizale dhe 1/3 e mesit dhe konveks në 1/3 cervikale. Konturi palatinal është i drejtë-konkav në 1/3 incizale dhe të mesit dhe konveks në 1/3 cervikale. Konturi cervikal ka formën e shkronjës “V” me majë më të shprehur në faqen proksimale meziale. Sipërfaqet e kontaktit janë të vendosura në 1/3 incizale ku paraqitet dhe konveksiteti më i madh i këtyre faqeve. Kjo i jep dhëmbit tiparin (që e dallon nga incizivët e tjerë) e një simetrie dyansore tepër të dukshme kur i njëjti dhëmb vërehet nga faqja linguale ose labiale.

**Rrënja**\
Ka formë konike, një e vetme dhe e shtypur në drejtim mezio-distal, paraqet në 1/3 apikale një orientim distalisht.

#### INCIZIVI LATERAL MANDIBULAR

**Karakteristika të përgjithshme**\
Incizivi lateral mandibular shfaqet në denticionin e përhershëm rreth moshës 8 vjeç e gjysmë. Ka një gjatësi prej 22 mm nga të cilat 8 mm i takojnë kurorës. Është më i madh se incizivi central mandibular dhe në krahasim me të është më asimetrik. Raportet e kurorës janë të ngjashme me ato të incizivit central, kjo do të thotë se kurora është më e ngushtë në lidhje me gjatësinë e saj.

**Faqja labiale**\
Sipërfaqja labiale e incizivit lateral mandibular ka një konveksitet të theksuar në 1/3 cervikale. Në 1/3 e mesit dhe në 1/3 incizale ky konveksitet vjen duke u sheshuar. Kjo faqe është konvekse dhe në drejtim mezio-distal. Konturet e kësaj faqeje, në ndryshim me konturet e incizivit central mandibular nuk janë paralele me njëra-tjetrën. Konturi mezial është pak më i gjatë dhe më i drejtë se konturi distal i cili është pak më i shkurtër dhe konveks. Kjo asimetri e kontureve i jep anës meziale një konveksitet më të madh në krahasim me anën distale. Buza prerëse kufizohet nga një kënd mezio-incizal i drejtë dhe nga një kënd disto-incizal i rrumbullakosur i vendosur më poshtë.

**Faqja linguale**\
Faqja linguale përfshihet në faqen labiale. Sipërfaqja e kësaj faqeje është e drejtë-konkave në 2/3 incizale dhe konvekse në 1/3 cervikale. Konturi mezial është më i gjatë dhe më i drejtë se konturi distal. Kjo faqe kufizohet në mënyrë të dobët nga dy kreshta marxhinale (kreshta marxhinale meziale dhe ajo distale), nga një cingulum i vogël dhe i orientuar pak distalisht drejt aksit të rrënjës. Ashtu si tek incizivi central mandibular këto elemente morfologjike nuk janë shumë të shprehura.

**Faqet proksimale**\
Faqet proksimale kanë një pamje trekëndore. Konturi vestibular është i drejtë në 2/3 incizale dhe konveks në 1/3 cervikale. Konturi palatinal është i drejtë-konkav në 2/3 incizale dhe konveks në 1/3 cervikale. Faqja proksimale meziale ka bazën e trekëndëshit (konturin cervikal) më të ngushtë dhe kjo i jep asaj një aspekt më të gjatë dhe më të hollë. Faqja proksimale distale, bazën e trekëndëshit e ka më të gjerë ndaj dhe aspekti i kësaj faqeje do të jetë pak më i gjerë. Pikat e kontaktit te faqja proksimale meziale ndodhen te 1/3 incizale, ndërsa te faqja proksimale distale pak më poshtë se 1/3 incizale.

**Rrënja**\
Rrënja është më e ngushtë mezio-distalisht, ngushtohet si kon gradualisht nga vija cervikale drejt apeksit dhe orientohet pak distalisht. Nga sipërfaqja linguale është konvekse dhe më e ngushtë se në sipërfaqen labiale.

#### KANINI MAKSILAR

**Karakteristikat e përgjithshme të kaninëve**\
Dhëmbët kaninë janë 4. Ata dalin rreth moshës 9-12 vjeç (kanini mandibular del më përpara kaninit maksilar). Kaninët maksilarë dhe mandibularë mbartin një ngjashmëri të madhe me njëri-tjetrin dhe funksionet e tyre janë të lidhura ngushtë. Katër kaninët janë vendosur në “këndet” e gojës, secili prej tyre është dhëmbi i tretë nga vija mediane, djathtas dhe majtas, në maksilë dhe në mandibulë. Ata shpesh referohen si dhëmbët “më të fortë” të arkadave dentare. Kaninët janë dhëmbët më të gjatë në gojë, kurorat janë zakonisht po aq të gjata sa ato të incizivëve centralë maksilarë dhe rrënjët teke janë më të gjata se ato të dhëmbëve të tjerë. Në pjesën më të madhe të sipërfaqeve të tyre kurora dhe rrënjët janë konvekse.\
Për shkak të trashësisë labio-palatinale të kurorës dhe rrënjës, si dhe vendosjes në proceset alveolare këta dhëmbë janë ndoshta më të qëndrueshmit në gojë. Kur dhëmbët bien, kaninët janë zakonisht të fundit në këtë proces. Ata janë dhëmbë tepër të vlefshëm jo vetëm se janë unikë në harkun dentar por dhe sepse ata ndihmojnë në stabilizimin e zëvendësimin e dhëmbëve të tjerë nëpërmjet procedurave protetike. Të vendosur midis dhëmbëve anteriorë dhe atyre posteriorë (dhëmbë këndi) kaninët drejtojnë mandibulën në lëvizjet anësore. Kaninët e takojnë planin e okluzionit me margon shqyese.

**Karakteristikat e përgjithshme të kaninit maksilar**\
Kanini maksilar shfaqet në moshën 11-12 vjeç. Ai ka një gjatësi prej 26-27 mm, nga të cilat 9-10mm i takojnë kurorës. Dalja e kaninit në gojë pas premolarëve (maksilarë) është shkaku i shumë problemeve të pozicionimit të tij (pozicion ektopik). Janë dhëmbë që kontribuojnë shumë në aspektin estetik, të cilët së bashku me dhëmbët prerës i japin fytyrës një karakter harmonik. Në aspektin funksional ndihmojnë në copëtimin e ushqimit, ndaj nuk kemi më margo incizale por majë shqyese. Ngjyra e kurorës së tij është e karakterizuar nga një ndarje në 3 zona (verdhë, bardhë-gri dhe transparente). Më e theksuar është zona e verdhë në qafën e dhëmbit, zona bardhë-gri në 1/3 e mesit dhe zona transparente në 1/3 incizale është më e ulur. Kurora e kaninit ka 4 faqe dhe një majë shqyese: Labiale, Palatinale, Proksimale meziale, Proksimale distale.

**Faqja labiale**\
Faqja labiale është në drejtim vertikal dhe horizontal dukshëm konveks. Diametri më i madh i kësaj faqeje është i orientuar cerviko-incizal. Kjo faqe është e konturuar nga: konturi mezial, i cili është më i gjatë dhe më i drejtë se ai distal; konturi distal, më i shkurtër dhe më konveks se ai mezial. Konturet proksimale konvergjojnë në drejtim të qafës. Konturi cervikal, ka formën e një gjysmërrethi me konveksitetin e orientuar drejt rrënjës. Konturi incizal ka formën e shkronjës “V”, ku krahu mezial është më i shkurtër dhe krahu distal më i gjatë. Kjo gjë e bën majën e “V”-së të jetë më afër faqes proksimale meziale dhe më larg asaj distale. Këndi mezio-incizal është më i drejtë dhe ndodhet më afër planit okluzal se këndi disto-incizal i cili është më i rrumbullakosur. Relievi i faqes labiale është konveks në sens mezio-distal dhe cerviko-incizal. Konveksiteti më i madh gjendet në 1/3 cervikale dhe në 1/3 meziale. Një linjë vertikale e cila zbret nga maja e “V”-së së konturit incizal drejt qafës, e ndan faqen labiale në 2 faseta. Faseta meziale, më e ngushtë dhe më konvekse se faseta distale e cila është më e gjerë dhe e drejtë. Kjo linjë vertikale quhet kreshta mediane. Midis kreshtës mediane dhe konturit mezial dhe distal paraqiten dy depresione të lehta të cilat fillojnë nga këndi prerës dhe shtrihen në drejtim të qafës. Këto depresione janë të theksuara në mënyrë të ndryshme.

**Faqja palatinale**\
Kjo faqe ka të njëjtën formë si faqja labiale por është më e vogël se ajo duke u përfshirë në konturin e saj. Konturet e kësaj faqeje janë: Konturi mezial, i cili është i drejtë dhe i gjatë. Konturi distal, i cili është më i shkurtër dhe më konveks se ai meziali. Të dy këto konture konvergjojnë në drejtim të qafës. Konturi incizal, i cili njësoj si tek faqja labiale ka formën e shkronjës “V” ku krahu mezial është më i shkurtër se distali, ndaj dhe këndi mezio-incizal është më afër planit të okluzionit se ai disto-incizal. Kjo faqe kufizohet nga dy kreshta marxhinale shumë të theksuara në qafë dhe të fshira në drejtim incizal. Këto dy kreshta janë: kreshta marxhinale meziale (më e zhvilluar) dhe kreshta marxhinale distale. Në zonën e qafës me konvergimin e këtyre dy kreshtave formohet cingulumi i cili është në drejtim gjatësor. Po ashtu dhe te kjo faqe shtrihet një kreshtë mediane shumë e theksuar e cila e ndan faqen në dy pjese: meziale dhe distale. Relievi i kësaj faqeje është konveks në 1/3 cervikale dhe i drejtë-konkav në 2/3 incizale.

**Faqet proksimale**\
Faqet proksimale kanë formën e trekëndëshit, me majë nga maja shqyese dhe bazë nga konturi cervikal. Konturet e këtyre faqeve janë: Konturi vestibular, i cili është konveks në 1/3 cervikale dhe i drejtë-konveks në 2/3 incizale. Konturi palatinal, është konveks në 1/3 cervikale dhe konkav në 2/3 incizale. Faqja mezio-proksimale është më e gjatë sesa ajo distale. Konturi cervikal, ka formën e trekëndëshit me majë të orientuar nga maja shqyese. Ky kontur është më i mbledhur në faqen proksimale meziale dhe më i gjerë në faqen proksimale distale. Nga faqet proksimale duket qartë se kurora në zonën e qafës tregon një gjerësi të theksuar. Pika e kontaktit për faqen proksimale meziale është vendosur në 1/3 incizale, ndërsa për faqen proksimale distale në 1/3 e mesit.

**Rrënja**\
Rrënja e kaninit është më voluminozja nga rrënjët e grupit frontal. Forma e saj është zgjatur me një gjatësi prej 16-17 mm dhe është e shtypur në drejtim mezio-distal.

#### KANINI MANDIBULAR

**Karakteristika të përgjithshme**\
Kanini është dhëmbi me vëllimin më të madh nga grupi i frontalëve mandibularë. Ka një gjatësi prej 25-26 mm, nga të cilat 10.5 mm i takojnë kurorës dhe 15-16mm, i takojnë rrënjës. Kurora e këtij dhëmbi ngjan me kurorën e kaninit maksilar por është më e vogël dhe më e ngushtë në drejtim mezio-distalisht se kanini maksilar. Shfaqet në denticionin e përhershëm rreth moshës 9 vjeç përpara premolarëve, kjo bën që të mos ketë probleme pozicioni në harkun dentar. Ky dhëmb për shkak të funksionit që kryen (shqyes) ka një majë shqyese dhe 4 faqe: Faqja labiale, Faqja linguale, Faqja proksimale meziale, Faqja proksimale distale.

**Faqja labiale**\
Faqja labiale është një faqe e gjatë dhe e sheshtë. Diametri cerviko-incizal është më i madh se ai mezio-distal. Konturet e kësaj faqeje janë: Konturi mezial, i gjatë dhe i drejtë. Konturi distal, më i shkurtër dhe pak më konveks. Konturi incizal, me formë të “V” me krahë të pabarabartë. Maja e “V”-së është më pranë faqes proksimale meziale dhe më larg asaj distale. Kreshta mediane, e cila nuk është shumë e shprehur ndan këtë faqe në dy faseta: meziale dhe distale. Faseta meziale më e ngushtë dhe më konvekse (shikon nga incizivët) dhe faseta distale më e sheshtë, e gjerë (shikon nga dhëmbët posteriorë). Konturi cervikal ka formën e një gjysmë rrethi konveks drejt rrënjës. Konturet proksimale (meziale dhe distale) janë konvekse në 1/3 cervikale dhe paralele në 2/3 incizale. Relievi i faqes labiale është konveks në 1/3 cervikale dhe i drejtë-konveks në 2/3 incizale.

**Faqja linguale**\
Kjo faqe përfshihet në faqen labiale. Konturet e kësaj faqeje kanë të njëjtat karakteristika si konturet e faqes labiale vetëm se janë më të mbledhura në 1/3 cervikale. Elementet morfologjike, kreshtat marxhinale, cingulumi janë më pak të shprehura se tek kanini maksilar. Relievi i kësaj faqeje është konveks në 1/3 cervikale dhe konkav në 1/3 incizale.

**Faqet proksimale**\
Faqet proksimale kanë formën e një trekëndëshi me bazë 1/3 cervikale. Konturi labial është konveks në 1/3 cervikale dhe i drejtë-konveks në 2/3 incizale. Konturi lingual është konveks në 1/3 cervikale dhe konkav në 2/3 incizale. Konturi cervikal ka formën e një trekëndëshi me majë të orientuar nga maja shqyese. Ky kontur është më i mbledhur në faqen proksimale meziale dhe më i gjerë në faqen proksimale distale. Zona e kontaktit në faqen proksimale meziale është në 1/3 incizale ndërsa në faqen proksimale distale midis 1/3 incizale dhe asaj të mesit.

**Rrënja**\
Rrënja e kaninit mandibular është masive ovale dhe e shtypur anash.

#### PREMOLARËT

**Karakteristikat e përgjithshme**\
Premolarët janë dhëmbët përpara dhëmballëve (molarëve). Ata shfaqen në sistemin dentar të përhershëm duke zëvendësuar molarët e qumështit. Quhen ndryshe edhe bikuspidë sepse kanë 2 kuspidë (përveç premolarit të dytë mandibular që mund të ketë 3 kuspidë - trikuspid). Premolarët hyjnë në grupin e dhëmbëve anësorë, tek të cilët buza prerëse (margo incizale) është kthyer në sipërfaqe okluzale (përtypëse). Sipërfaqja okluzale është e ndarë në tuberkula të cilët rriten në numër e në madhësi duke shkuar më mbrapa. Grupi i premolarëve ka këto funksione:

* Kalimi nga buza prerëse në sipërfaqe okluzale me tuberkula shërben për copëtimin dhe bluarjen e ushqimit.
* Kanë funksion gjysmë estetik.
* Janë fiksues të lartësisë së kafshimit gjatë mbylljes së gojës.

#### PREMOLARI I PARË MAKSILAR

Kurora e premolarit të parë maksilar ka 5 faqe: Faqja bukale, Faqja palatinale, Faqja meziale, Faqja distale, Faqja okluzale.

**Faqja bukale**\
Kjo faqe ka formën e një drejtkëndëshi të çrregullt me bazën më të ngushtë në qafën e dhëmbit. Kjo faqe i ngjan shumë kaninit por ndryshimi qëndron se është më e shkurtër dhe më e ngushtë se ajo e kaninit. Konturi mezial është më i gjatë dhe pak konveks. Konturi distal është më i shkurtër dhe më konveks. Konturi cervikal ka formën e një gjysmërrethi (me konveksitet të orientuar drejt apeksit). Konturi okluzal ka formën e “V”-së me krahun mezial më të gjatë se atë distal. Kreshta mediane e shtrirë prej majës së tuberkulit në drejtim të qafës anon më shumë distalisht. Për këtë arsye faseta meziale është më e madhe se ajo distale. (Kjo mundëson një dallim midis dy premolarëve). Te kjo faqe vihen re dy depresione të cilat shtrihen deri te marxhina e këndeve prerës (mezio dhe disto-okluzal). Relievi i faqes bukale është konveks mezio-okluzal dhe cerviko-okluzal. Konveksiteti më i madh është në 1/3 cervikale dhe në 1/3 meziale.

**Faqja palatinale**\
Faqja palatinale është më e vogël dhe konvekse se faqja bukale. Konturi mezial është më i gjatë dhe konveks. Konturi distal është më i shkurtër dhe më konveks. Tuberkuli palatinal është i rrumbullakët dhe tregon një tendencë orientimi mezialisht. Ky orientim mezialisht është një faktor i rëndësishëm si për premolarin e parë maksilar ashtu edhe për dhëmbin fqinj (premolarin e dytë) sepse i mundëson premolarëve mandibularë një korridor të lirë për të mundësuar lëvizjet e medio-truzionit (zhvendosje mezialisht). Relievi i faqes palatinale është konveks mezio-distalisht (1/3 meziale) dhe cerviko-okluzal në 1/3 e mesit. Kjo faqe (palatinale) bën kalimin nga grupi frontal (me cingulum) në grupin e molarëve me tuberkula bukale dhe palatinale të barabartë në gjatësi.

**Faqet proksimale**\
Këto faqe janë më të gjera se sa të gjata. Kanë formë 4-këndore. Vihen re shumë qartë konturet bukale dhe ato palatinale të faqes okluzale. Konturi bukal, konveks në 1/3 cervikale dhe drejt-konveks në 2/3 okluzale. Konturi palatinal është konveks në 1/3 e mesit ku është dhe konveksiteti më i madh. Konturi cervikal ka formën e një gjysmërrethi me konkavitetin drejt rrënjës (apeksit). Kjo formë ndihmon në ruajtjen e gingivës. Relievi i faqeve proksimale është konveks. Konveksiteti më i madh është në 1/3 okluzale aty ku ndodhen edhe pikat e kontaktit. Në 1/3 cervikale relievi është lehtësisht konkav.

**Faqja okluzale**\
Sipërfaqja kafshuese apo mastikuese (okluzale) paraqitet në formë ovale (me raportin buko-palatinal më të madh se ai mezio-distal). Faqja okluzale vjen duke u mbledhur (rrumbullakosur) në pjesën palatinale e cila në përgjithësi anon mezialisht (lëvizjet e medio-truzionit). Konturi bukal ka formën e “V”-së me krahun mezial më të shkurtër dhe më konveks se ai distal. Konturi palatinal ka të njëjtën formë si konturi bukal por është më konveks dhe i orientuar mezialisht. Konturi i rrethit mezio-proksimal dhe atij disto-proksimal së bashku me konkavitetin e tuberkulave përcaktojnë sipërfaqen okluzale.

**Detajet e sipërfaqes okluzale**

* **Tuberkulat:** Të ngritura të smaltit në formë të rrumbullakët. Ndërtojnë skeletin bazë të sipërfaqes okluzale. Sipas funksionit që kryejnë tuberkulat i ndajmë në:
  * Tuberkula aktive (bartës) të cilët kanë funksion përtypës (punues) dhe për drejtim
  * Tuberkula joaktive (jobartës) të cilët shërbejnë për prerje dhe për mbështetje    \
    Tuberkulat aktive për maksilën janë tuberkulat palatinale. Tuberkulat aktive për mandibulën janë tuberkulat bukale.
* **Maja e tuberkulit:** Krijon kontaktin me antagonistin. Ushtron funksionin e vërtetë të një tuberkuli (aktiv dhe joaktiv). Sipas lartësisë së majës së tuberkulit, krijohet një okludim (dhëmbëzim) në mes të dhëmbëve.
* **Kreshtat trekëndore:** Janë shtresa smalti në formë trekëndore të cilat shtrihen mezialisht dhe distalisht nga majat e tuberkulave. Mbi këto kreshta rrëshqasin majat e tuberkulave të antagonistëve gjatë procesit të përpunimit dhe bluajtjes së ushqimit. Janë sipërfaqe punuese të një tuberkuli me antagonistët.
* **Maja e kreshtës:** Shtrihet nga maja e tuberkulit deri në qendrën e dhëmbit. E ndan kreshtën trekëndore në dy pjesë, meziale dhe distale.
* **Shpati i tuberkulit:** Shtresa smalti nga ana bukale dhe palatinale. Fillojnë prej majës së tuberkulit dhe zgjaten drejt faqeve të jashtme të dhëmbit. Përcakton konturin e jashtëm dhe të brendshëm të dhëmbit.
* **Buza e tuberkulit:** Shtresa smalti. Shtrihen në të gjithë sipërfaqen kafshuese. Lidhin majat e tuberkulave me njëra-tjetrën. Në zonën aproksimale ato formojnë konturin marxhinal.
* **Konturet marxhino-proksimale:** Shtresa smalti përforcuese të buzës së tuberkulit në zonat proksimale. Këto konture krijojnë: kontaktin me dhëmbët fqinjë dhe kontaktin e sipërfaqes funksionale për antagonistët.
* **Fisura kryesore:** Është një çarje e thellë në drejtim mezio-distal në qendër të sipërfaqes okluzale. Bën ndarjen midis tuberkulave bukale dhe atyre palatinale. Tek premolari i parë maksilar ka pamjen e shkronjës “H”, pasi degëzohet para kreshtave marxhinale në mënyrë transversale.
* **Fisura dytësore transversale:** Ndajnë kreshtat trekëndore në kreshta trekëndore dytësore. Takohen me fisurën qendrore.
* **Fosa (gropeza) qendrore:** Të thelluara në mes të sipërfaqes okluzale tek dhëmbët me shumë tuberkula.

#### PREMOLARI I DYTË MAKSILAR

**Karakteristika të përgjithshme**\
Shfaqet në sistemin dentar në moshën 10 vjeç. Është i ngjashëm me premolarin e parë, nga i cili ndryshon gjithsesi nga disa karakteristika:

* Është më pak këndor, duke paraqitur një kurorë më të rrumbullakët në të gjitha aspektet
* Faqja okluzale është më simetrike
* Kreshtat marxhinale kanë të njëjtën gjatësi
* Kreshta marxhinale meziale nuk preket nga fisura qendrore
* Ka një rrënjë

**Faqja bukale**\
Është e ngjashme me faqen bukale të premolarit të parë por është më e vogël se ajo. Këndet mezio dhe disto – okluzale janë më të rrumbullakosura. Maja e tuberkulit është më pak e shprehur (e rrumbullakosur). Kreshta mediane është më pak e zhvilluar, shtrihet në të shumtën e rasteve në mes të dhëmbit. Depresionet vertikale vërehen të shtrira prej buzës së tuberkulit në mënyrë të dobët. Relievi i kësaj faqeje është konveks. Konveksiteti më i shprehur është në 1/3 cervikale.

**Faqja palatinale**\
Është një faqe konvekse, me konveksitetin më të shprehur në 1/3 e mesit. Karakteristikat e kësaj faqeje janë:

* Ka të njëjtën lartësi me faqen bukale.
* Tuberkuli bukal dhe ai palatinal takojnë planin okluzal.
* Tuberkuli palatinal i orientuar mezialisht, për të mundësuar lëvizjet e medio-truzionit.

**Faqet proksimale**\
Faqet proksimale kanë formën e një trapezi me bazë më të ngushtë në qafë dhe më të gjerë në sipërfaqen okluzale. Nga kjo faqe duket qartë që të dy tuberkulat kanë të njëjtën lartësi.

**Faqja okluzale**\
Faqja okluzale ka formën e një drejtkëndëshi. Fisura qendrore është e shkurtër dhe nuk e ndan kreshtën marxhinale meziale. Ka formën e shkronjës “M”. Kreshtat marxhinale janë afërsisht të njëjta.

#### PREMOLARËT MANDIBULARË

**Karakteristikat e përgjithshme**\
Premolarët mandibularë janë katër, dy janë të vendosur në anën e djathtë të mandibulës dhe dy në anën e majtë. Ata vijnë menjëherë pas kaninëve dhe para molarëve. Në ndryshim nga premolarët maksilarë, premolarët mandibularë ndryshojnë shumë nga njëri-tjetri. Premolari i parë mandibular është i ngjashëm me kaninin, pasi tuberkuli lingual është shumë pak i zhvilluar dhe ngjan më shumë me një cingulum se sa me një tuberkul lingual. Premolari i dytë mandibular ka më shumë karakteristikat e një molari të vogël, sepse kuspidet linguale janë të zhvilluara mirë, fakt ky që tregon se kreshtat marxhinale janë të larta dhe më eficente në okluzion me antagonistët në nofullën e kundërt. Premolari i dytë mandibular ka funksion si plotësues i molarit të parë mandibular ndërsa premolari i parë ndihmon kaninin.

#### PREMOLARI I PARË MANDIBULAR

Përmasat e këtij premolari janë:

* Lartësia okluzo-cervikale = 8,5 mm
* Gjatësia e rrënjës = 14 mm
* Diametri Mezio-Distal = 7 mm
* Diametri Labio-Bukal = 7,5 mm

Shfaqet në sistemin dentar rreth moshës 10-12 vjeç pas kaninit dhe para premolarit të dytë mandibular. Ky është dhëmbi më i vogël i grupit premolar. Kurora ka një formë cilindrike dhe inklinohet në drejtim lingual (nga jashtë-brenda). Kurora e këtij dhëmbi ngjan me kurorën e kaninit mandibular nga:

* Tuberkuli bukal që është i gjatë, i mprehtë dhe okludues
* Përmasat buko-linguale janë të ngjashme
* Qafa e kurorës është më e ngushtë kur e krahasojmë me gjerësinë mezio-distale.

**Faqja bukale**\
Është një faqe konvekse, me konveksitetin më të shprehur në 1/3 cervikale dhe 1/3 e mesit. Nga maja e tuberkulit bukal shtrihet kreshta bukale (pak e theksuar), e cila ndan faqen në një fasetë meziale (më të vogël) dhe një fasetë distale (pak më të madhe). Tuberkuli bukal është shumë më i madh se tuberkuli lingual, për këtë arsye ky premolar okludon me antagonistët vetëm me këtë tuberkul (tuberkulin bukal). Konturet proksimale të kësaj faqeje konvergjojnë drejt qafës së dhëmbit. Konturi okluzal ka formën e “V”-së ku krahu mezial është pak më i vogël se krahu distal. Këndi mezio-bukal është më pranë nivelit okluzal në krahasim me këndin disto-okluzal.

**Faqja linguale**\
Kjo faqe është më e mbledhur se faqja bukale, me konveksitetin më të madh në 1/3 e mesit. Tuberkuli lingual është shumë pak i shprehur. Këndet mezio dhe disto linguale nuk janë të shprehura, dhe konturi okluzal me formën e shkronjës “V” është më i hapur.

**Faqet proksimale**\
Janë më pak katërkëndore se faqet proksimale të premolarëve superiorë. Kanë formë trapezoidale. Relievi i tyre është konveks në 1/3 e mesit dhe 1/3 okluzale (aty ku janë të vendosura pikat e kontaktit) dhe konkav në 1/3 cervikale. Nga këto faqe duket qartë inklinimi i kurorës në drejtim lingual.

**Faqja okluzale**\
Kjo faqe ka një formë sferike. Karakterizohet nga një shtrirje e madhe e tuberkulit bukal, i cili zë rreth ¾ e sipërfaqes okluzale. Këndet e tuberkulit bukal janë shumë mirë të shprehura. Tuberkuli lingual është shumë pak i zhvilluar dhe gjatë procesit të përpunimit të ushqimit shndërrohet në një kontur të vazhduar në drejtim buko-lingual. Kreshtat trekëndore shtrihen mezialisht – distalisht prej majave të tuberkulave. Kreshtat marxhinale nuk kanë të njëjtën gjatësi dhe formë: Kreshta marxhinale meziale është e shkurtër dhe ndahet nga fisura dytësore duke formuar një tuberkul të vogël. Kreshta marxhinale distale është e gjatë dhe konvekse. Sulkusi kryesor mezio-distal është i zhvilluar në mënyrë të dobët; i spostuar lingualisht, i valëzuar. Sulkuset dytësore janë 3 dhe kur takohen me sulkusin kryesor formojnë shkronjën “Y”.

**Rrënja**\
Është e vetme dhe anohet pak në drejtim distal.

**Ndryshimet midis premolarit të parë maksilar dhe atij mandibular janë në këto drejtime:**

* **Në përmasa** - Premolari i parë maksilar është më i madh se ai mandibular.
* **Në sipërfaqen okluzale** - Sipërfaqja okluzale në formë drejtkëndëshi te premolari i parë maksilar ndërsa te premolari i parë mandibular formë trekëndëshi.
* **Në sipërfaqen bukale** - Premolari i parë maksilar është më i gjatë dhe më i drejtë, ndërsa premolari i parë mandibular është më i shkurtër dhe 1/3 okluzale është e pjerrësuar lingualisht.
* **Në sipërfaqen proksimale** - Te premolari i parë maksilar faqja proksimale ka formë trapezoidale, ndërsa te premolari i parë mandibular ka formë romboidale.
* **Në rrënjët** - Premolari i parë maksilar ka 2 rrënjë bukale dhe linguale, ndërsa ai mandibular ka një rrënjë të vetme.

#### PREMOLARI I DYTË MANDIBULAR

**Karakteristika të përgjithshme**\
Premolari i dytë mandibular shfaqet në sistemin dentar pas premolarit të parë mandibular, rreth moshës 11 vjeç. Ai është premolari më i madh nga të gjithë premolarët. Paraqitet në 2 forma kryesore:

* Me dy tuberkula: a) 1 bukal b) 1 lingual
* Me tre tuberkula: a) 1 bukal b) 2 lingualë

Tuberkulat joaktivë (prerje dhe mbështetje) janë tuberkulat lingualë. Tuberkulat aktivë (punë dhe drejtim) janë ato bukalë. Ky premolar në ndryshim nga premolari i parë ka kontakt me të dy tuberkulat me antagonistët.

**Ndryshimet midis premolarit të parë dhe të dytë janë si më poshtë:**

* **Përmasa** - premolari i dytë është më i madh në drejtim Buko-Lingual se premolari i parë.
* **Gjatësia** - premolari i dytë ka kurorë më të shkurtër dhe rrënjë më të gjatë, ndërkohë që premolari i parë ka kurorë më të gjatë dhe rrënjë më të shkurtër.
* **Sipërfaqja Okluzale** - Premolari i dytë ka formë katrore (me 3 tuberkula); Premolari i parë ka formë sferike.
* **Sulkuset dhe fosat** - Premolari i dytë ka sulkuse më të shumta, të cilat variojnë në formë të shkronjës “Y” dhe “U”.

**Faqja bukale**\
Faqja bukale e premolarit të dytë mandibular është e ngjashme me atë të premolarit të parë. Është tepër konvekse midis 1/3 së mesit dhe 1/3 cervikale. Kjo faqe përkulet në drejtim lingual. Ka një pamje përafërsisht simetrike. Kreshta bukale e cila ndan pothuaj në mes këtë faqe bashkë me depresionet janë të paraqitura shumë dobët. Maja e tuberkulit bukal është e rrumbullakosur. Konturi okluzal, është në formën e shkronjës “V” ku krahu mezial është më i shkurtër dhe më i lartë sesa krahu distal i cili është më i gjatë dhe më i ulur. Këndet mezio dhe disto bukale janë të theksuara.

**Faqja linguale e premolarit me dy tuberkula**\
Faqja linguale është pak më e mbledhur se faqja bukale. Tuberkuli lingual ndodhet pak më poshtë se tuberkuli bukal dhe vendoset në qendër të gjysmës linguale të dhëmbit.

**Faqja linguale e premolarit me 3 tuberkula**\
Faqja linguale mund të ketë gjerësi të barabartë me faqen bukale, ose mund të jetë edhe pak më e gjerë se ajo. Kemi 2 tuberkula, nga të cilët ai mezio-lingual është më voluminoz dhe më i lartë rreth 1mm se ai disto-lingual. Ndarja midis dy tuberkulave bëhet në 1/3 distale nga një sulkus lingual. Konveksiteti më i shprehur i faqes në 1/3 e mesit.

**Faqet proksimale**\
Faqet meziale dhe distale janë konvekse. Pikat e kontaktit janë të vendosura në mes të 1/3 së mesit dhe 1/3 okluzale. Konturi marxhinal mezial është më i lartë se konturi marxhinal distal (karakteristikë e përbashkët me premolarin e parë mandibular). Konturet marxhino-proksimale nuk prihen nga fisurat e sipërfaqes okluzale.

**Sipërfaqja okluzale e premolarit me 2 tuberkula**\
Tuberkuli lingual është pak më i vogël se ai bukal. Prej tuberkulit bukal shtrihet një kreshtë trekëndore në drejtim të sulkusit qendror ku takohet edhe në pikën më të thellë. Nga tuberkuli lingual shtrihet një kreshtë trekëndore e shkurtër, e cila gjithashtu orientohet në mes të sulkusit kryesor. Kreshtat trekëndore ndahen prej njëra-tjetrës në mënyrë të qartë, nga sulkusi qendror. Sulkusi kryesor mezio-distal dhe sulkuset dytësore, që e marrin origjinën në afërsi të fosave marxhinale, krijojnë një skicë në formë “H”-je.

**Sipërfaqja okluzale e premolarit me 3 tuberkula**\
Kjo sipërfaqe ka formë 4-këndore me kënde të rrumbullakosura. Kreshtat trekëndore ndahen në mënyrë të theksuar prej sulkuseve sekondare dhe sulkusit kryesor. Shtrihen drejt qendrës së sipërfaqes okluzale ku bashkohen me fosën qendrore. Sulkuset kryesorë bashkë me sulkuset dytësore krijojnë një skicë të shkronjës “Y”. Kjo sipërfaqe paraqet 3 Tuberkula, të cilat sipas madhësisë renditen:

1. Tuberkuli Bukal
2. Tuberkuli Mezio-Lingual
3. Tuberkuli Disto-Lingual

Gjithashtu ka:

* 3 Kreshta trekëndore kryesore të cilat fillojnë nga maja e tuberkulave përkatës dhe shtrihen në drejtim të sulkuseve.
* 2 Sulkuse kryesore: Sulkusi mezio-distal dhe sulkusi Lingual.
* 2 Fosa Marxhinale: Fosa meziale dhe Fosa Distale.
* 1 Fosë Qendrore, pika më e thellë e sipërfaqes okluzale.

#### MOLARI I PARË MAKSILAR

**Karakteristika të përgjithshme**\
Molarët e parë permanentë shfaqen në gojë në moshën 6 vjeç. Molarët mandibularë dalin më përpara atyre maksilarë. Molarët e parë permanentë (maksilarë ose mandibularë) dalin pas molarëve të dytë të qumështit. Dhëmbët e qumështit janë ende në gojë dhe funksionalë kur molari i parë erupton. Molari i parë maksilar është normalisht dhëmbi më i gjerë në harkadën maksilare. Ai ka 4 kuspidë të zhvilluar mirë dhe një kuspid suplementar me vlera të pakta praktike. Katër tuberkulat me rëndësi funksionale janë: mezio-bukal, disto-bukal, mezio-palatinal, disto-palatinal. Tuberkuli suplementar quhet tuberkuli i Karabelit. Kjo strukturë morfologjike mund të marrë trajtën e një kuspidi të pestë të zhvilluar mirë ose mund të degradojë në një seri gropash, në pjesën meziale të sipërfaqes linguale. Ky kuspid (i Karabelit) gjendet lingualisht kuspidit mezio-lingual. Mungesa e molarëve në harkun dentar ose heqja e tyre e parakohshme modifikon tërësisht okluzionin, funksionin dhe pozicionin e muskujve përtypës që pason me reflektim në estetikën e fytyrës. Përmasat e molarëve zvogëlohen nga molari i parë deri te i treti. Molarët e sipërm me përjashtim të molarëve të 3 maksilarë, kanë 3 rrënjë ndërsa molarët e poshtëm kanë 2 rrënjë. Molarët maksilarë kanë kurorë të gjerë buko-lingualisht ndërsa molarët mandibularë janë më të gjerë mezio-distalisht. Molaret mund të përballojnë më shumë forca të mëdha vertikale në krahasim me forcat horizontale, të cilat kur janë të forta nuk përballohen plotësisht dhe si rrjedhojë këto dhëmbë fillojnë të lëvizin duke dëmtuar periodontin. Molari i parë maksilar së bashku me molarin mandibular marrin pjesë në përcaktimin e okluzionit definitiv dhe në vlerësimin e pozicionit mandibular në plan sagital: kyçi i Angle–t (tuberkuli m-p i molarit të parë maksilar në fisurën qendrore të molarit të parë mandibular).

**Funksionet e Molarëve:**

* Janë shumë të rëndësishëm në ruajtjen e dimensionit vertikal të 1/3 së poshtme të fytyrës.
* Respektivisht ata sigurojnë ruajtjen e anës estetike, duke mos lejuar uljen e okluzionit.
* Molarët janë të rëndësishëm në vazhdimësinë e harkut dentar. Mungesa e tyre shkakton humbjen 80 mm² të sipërfaqes përtypëse, duke shkaktuar uljen e funksionit përtypës.

**Përmasat e këtij dhëmbi:**

* Lartësia: 7,5 mm
* Gjerësia maksimale mezio-distale: 10 mm
* Gjerësia maksimale vestibulo-palatinale: 11 mm
* Gjatësia e rrënjës: 13 mm

**Faqja bukale**\
Relievi i kësaj faqeje është konveks, me konveksitetin më të madh në 1/3 cervikale dhe 1/3 meziale. Kjo sipërfaqe përshkruhet nga një fisurë bukale, e cila fillon nga sipërfaqja okluzale dhe arrin deri në gjysmë të faqes bukale, sipër konveksitetit maksimal të kësaj faqeje. Kjo fisurë ndan tuberkulin mezio-bukal nga ai disto-bukal dhe në të shumtën e rasteve përfundon në një gropëz që paraqet një rrezik ndaj kariesit. Tuberkuli mezio-bukal është pak më i madh dhe më i lartë se tuberkuli disto-bukal. Konturi cervikal është një linjë pothuajse e drejtë, me një konveksitet të lehtë drejt apeksit. Këndet mezio-okluzal dhe disto-okluzal janë të rrumbullakosur.

**Faqja palatinale**\
Kjo faqe është më e ngushtë se ajo bukale. Konveksiteti më i madh është i pozicionuar në 1/3 e mesit dhe 1/3 meziale. Paraqet një fisurë palatinale e cila ndan të dy tuberkulat dhe shtrihet deri në gjysmën e faqes palatinale, duke përfunduar në një gropëz. Tuberkuli mezio-palatinal është më i gjerë dhe më i lartë se ai disto-palatinal. Faqja palatinale karakterizohet në pjesën më të madhe të rasteve nga prezenca e një tuberkuli të dalë (tuberkuli i Karabelit), i vendosur në pjesën meziale të faqes palatinale.

**Faqet proksimale**\
Janë konvekse, konveksiteti më i madh është i përqendruar në 1/3 okluzale dhe 1/3 e mesit aty ku ndodhen edhe pikat e kontaktit. Pjesa distale është më e vogël dhe më e ulët se mezialja. Tuberkulat bukale për shkak të funksionit që kryejnë janë të mprehtë. Tuberkulat palatinalë janë më të rrumbullakët. Konturi mezio-aproksimal është më i lartë se ai disto-aproksimal dhe ndahet nga një fisurë qendrore e cila fillon të shtrihet edhe në fillim të faqes mezio-aproksimale.

**Sipërfaqja okluzale**\
Kjo sipërfaqe i ngjan një romboidi. Këndet mezio-bukal dhe disto-bukal janë më të mprehta se ato mezio-palatinal dhe disto-palatinal të cilat janë më të rrumbullakosura. Tavolina okluzale kufizohet nga kreshtat marxhinale dhe nga kreshtat kuspidale. Kulmet e katër tuberkulave janë të zhvendosur të gjithë në drejtim vestibular.\
Sipas madhësisë tuberkulat renditen: 1. mezio-palatinal, 2. mezio-bukal, 3. disto-bukal, 4. disto-palatinal.\
Tuberkuli mezio-palatinal lidhet me tuberkulin disto-bukal duke formuar kreshtën transversale. Pikenisja e kësaj kreshte është pika më e lartë e tuberkulit mezio-palatinal, prej aty ulet një shpat i tuberkulit në drejtim të qendrës së sipërfaqes okluzale duke formuar një hark i cili lidhet me pikën më të ulët të sipërfaqes kafshuese me kreshtën trekëndore kryesore të tuberkulit disto-bukal. Shtrirja e kreshtës transversale, duhet të përcaktohet gjithmonë shumë saktë gjatë modelimit që të mundësohet lëvizja hyrje-dalje e tuberkulave të dhëmbëve të mandibulës dhe përcaktësisht të atyre disto-bukalë të 6 mandibulare. Tuberkulat ndahen nga njëra-tjetra nga tre fisura kryesore: 1) qendrore, 2) bukale, 3) disto-palatinale. Gropa qendrore gjendet në mes të sipërfaqes okluzale, prej aty dalin edhe shumë fisura dytësore.

**Rrënja**\
Molarët kanë tre rrënjë: 2 bukale (mezio-bukale, disto-bukale) dhe 1 palatinale. Këto rrënjë janë të ndara mirë nga njëra-tjetra dhe të zhvilluara mirë. Vendosja e tyre i jep një stabilitet maksimal dhëmbit kundër forcave që tentojnë ta zhvendosin. Rrënja linguale është më e gjata, ajo është konike dhe e rrumbullakët. Rrënja mezio-bukale nuk është shumë e gjatë, por është më e gjerë në anën buko-linguale dhe më e rregullt prandaj dhe rezistenca është më e madhe se e rrënjës linguale. Rrënja disto-bukale është më e vogla.

#### MOLARI I DYTË MAKSILAR

**Karakteristika të përgjithshme**\
Shfaqet në sistemin dentar rreth moshës 12 vjeç pas molarit të dytë mandibular. Kurora e këtij dhëmbi shfaqet në 2 forma tipike: me 4 tuberkula ose me 3 tuberkula.

**Molari i dytë maksilar me 4 tuberkula**\
Kurora e këtij dhëmbi është shumë e ngjashme me kurorën e molarit të parë. Ndryshimet midis dy molarëve janë:

1. Kurora e molarit të dytë është më e vogël si në drejtim mezio-distal ashtu edhe në lartësi.
2. Tuberkuli disto-palatinal është shumë i vogël, mund edhe të mungojë.
3. Tuberkuli i Karabelit mungon.
4. Kreshta transversale është më pak e theksuar.
5. E parë në pamjen okluzale profili i kurorës ka formën e një trapezi.
6. Këndet mezio-bukale dhe disto-palatinale janë më të ngushtë ndërsa ato D-B dhe M-P (mezio palatinale) janë më të gjera.
7. Faqja palatinale është pak më e gjerë se ajo bukale.
8. Rrënjët janë më të gjata dhe më pak të larguara.
9. Sipërfaqet e kontaktit janë të vendosura si në faqen meziale ashtu edhe në faqen distale në kufi midis 1/3 medium dhe 1/3 okluzale.

**Molari i dytë maksilar me 3 tuberkula**\
Kurora e këtij dhëmbi ka këto karakteristika:

1. Tuberkulat e këtij dhëmbi të renditur sipas madhësisë janë: Palatinal, Mezio-Bukal, Disto-Bukal.
2. Tuberkuli Disto-Palatinal mungon.
3. Kreshta transversale shndërrohet në konturin marxhino-distal të sipërfaqes okluzale.
4. Tuberkuli Mezio-Palatinal zhvendoset më distalisht.

#### MOLARI I PARË MANDIBULAR

**Karakteristika të përgjithshme**\
Molarët mandibularë janë më të gjerë se çdo dhëmb tjetër mandibular. Ata janë tre në numër dhe ngjasojnë me njëri-tjetrin. Kurora e molarëve mandibularë është më e gjerë në drejtim mezio-distal se sa në drejtim buko-lingual ndërkohë që molarët maksilarë kanë përmasa më të gjera të kurorës së tyre buko-lingualisht. Molarët mandibularë kryejnë pjesën më të madhe të punës në nofullën e poshtme (bluarjen dhe copëtimin e ushqimit). Ata janë dhëmbët mandibularë më të fortë dhe më të gjerë si shkak i madhësisë së tyre dhe për arsye të fiksimit në nofullë. Kurorat e molarëve janë më të shkurtra në drejtim cerviko-okluzal se sa kurorat e dhëmbëve përpara tyre por përmasat e tyre janë më të mëdha nga çdo aspekt tjetër. Molari i parë mandibular ndryshon shumë nga molari i parë maksilar. Kurora e tij është e inklinuar lingualisht (karakteristikë e dhëmbëve mandibularë) dhe përbëhet nga tre tuberkula bukalë me madhësi të ndryshme dhe nga dy tuberkula lingualë me madhësi përafërsisht të njëjtë. Sipas klasifikimit të Anglë (Edward H. Angle) molarët e parë antagonistë janë të konsideruar si pika fikse referimi për çdo vlerësim anatomo-fiziologjik mbi harqet e dhëmbëve, si organe kyçe. Në një okluzion normal, kuspidi mezio-vestibular i molarit të parë maksilar është i vendosur në afërsi të fisurës mezio-bukale të molarit të parë mandibular. Kuspidi mezio-palatinal i molarit të parë maksilar është i vendosur në fisurën qendrore të molarit të parë mandibular.

**Faqja bukale**\
Faqja bukale ndërtohet prej 3 tuberkulave bukalë:

* Mezio-bukal, i cili është tuberkuli më i gjerë dhe më i lartë
* Qendro-bukal, i cili vjen i dyti për nga madhësia. Është pak më i hollë dhe më i ulët se mezio-bukali.
* Disto-bukal, i cili është më i vogël dhe më i ulët se tuberkuli qendro-bukal.  \
  Tuberkulat bukalë ndahen nga njëri-tjetri nga dy fisura:
* Fisura mezio-bukale, e cila e ndan tuberkulin mezio-bukal nga ai qendro-bukal. Kjo fisurë shtrihet prej gjysmës së faqes bukale dhe përfundon në mes të sipërfaqes okluzale ku formon edhe një gropëz.
* Fisura disto-bukale, e cila e ndan tuberkulin qendro-bukal nga ai disto-bukal. Sikurse dhe fisura mezio-bukale, fillimi i kësaj fisure është gjysma e faqes bukale dhe përfundon në mes të sipërfaqes okluzale, në një gropëz.  \
  Konturet proksimale konvergjojnë drejt qafës së dhëmbit. Konveksiteti më i madh i kësaj faqeje është tek 1/3 meziale dhe 1/3 cervikale.

**Faqja linguale**\
Kjo është më e vogël se faqja bukale për shkak se faqet aproksimale konvergjojnë në drejtim lingual. Kjo faqe është e përbërë nga dy tuberkula të cilët janë më të mprehtë se tuberkulat bukalë (për shkak të funksionit që kryejnë):

* Mezio-lingual, i cili është shumë pak më i madh dhe më i lartë se tuberkuli disto-lingual.
* Disto-lingual, pak më i vogël se tuberkuli mezio-lingual.  \
  Tuberkulat lingualë ndahen nga njëri-tjetri nga fisura linguale. Konturet proksimale konvergjojnë drejt qafës së dhëmbit. Konveksiteti i kësaj faqeje është i përqendruar te 1/3 e mesit dhe 1/3 meziale.

**Faqet proksimale**\
Faqet aproksimale kanë afërsisht formën e rombit. Konveksiteti më i madh i këtyre faqeve është i pozicionuar në 1/3 okluzale, aty ku ndodh edhe pika e kontaktit. Tuberkulat bukalë janë më të rrumbullakosur dhe më të ulët se ato lingualë. Faqja disto-aproksimale është më e vogël, më konvekse se faqja mezio-aproksimale.

**Faqja okluzale**\
Faqja okluzale ka formën e një katrori, i cili ngushtohet në drejtim distal. Tavolina okluzale është e përbërë nga: 5 tuberkula, 3 fisura, 4 fosa, 2 kreshta marxhinale.

* **Tuberkulat:** Tuberkulat janë 5 në numër dhe janë: Tuberkuli mezio-bukal, Tuberkuli qendro-bukal, Tuberkuli disto-bukal, Tuberkuli mezio-lingual, Tuberkuli disto-lingual. Tuberkulat lingualë janë më të lartë dhe më të hollë se tuberkulat bukale. Çdo tuberkul ndërtohet prej: buzës, shpatit, kreshtës trekëndore kryesore.
* **Fisurat:** Fisurat janë 3 në numër dhe ndajnë tuberkulat nga njëri-tjetri: Fisura mezio-bukale, e cila bashkohet me fisurën qendrore dhe formon një kënd përafërsisht 90°, në drejtim bukal. Fisura disto-bukale. Fisura qendrore. Fisura linguale.
* **Fosat:** Fosat janë 4 në numër:
  * Fosa meziale – gjendet në mes të kreshtave trekëndore të tuberkulit mezio-lingual dhe mezio-bukal.
  * Fosa qendrore - është fosa më e thellë dhe formohet prej kreshtave trekëndore të tuberkulave mezio-bukal, disto-bukal dhe disto-lingual. Fosa qendrore shërben si mbështetëse e tuberkulit mezio-palatinal maksilar.
  * Fosa distale - gjendet në mes të tuberkulit disto-bukal dhe kreshtës distale të tuberkulit qendro-bukal.
* **Kreshtat marxhinale:** Kreshtat marxhinale janë 2 në numër: Kreshta marxhinale meziale dhe Kreshta marxhinale distale (pak më e shkurtër se kreshta marxhinale meziale).

**Rrënja**\
Molari i parë mandibular ka 2 rrënjë të zhvilluara mirë, një meziale dhe një distale, të cilat janë shumë të gjera buko-lingualisht. Rrënja meziale, është e gjerë dhe e përkulur distalisht. Rrënja distale, është e rrumbullakët, e gjerë në pjesën cervikale dhe me majë në drejtim distal. Formimi i këtyre rrënjëve dhe pozicioni i tyre në mandibulë shërben për të mbështetur në mënyrë efektive kurorën e dhëmbit ndaj linjave të forcave që mund të veprojnë kundër tij.

#### MOLARI I DYTË MANDIBULAR

**Karakteristika të përgjithshme**\
Kurora e këtij molari është e ngjashme me atë të molarit të parë, por pak më e vogël se ky (me një diferencë prej 1mm). Ky molar plotëson në funksion molarin e parë mandibular. Kurora është e përbërë nga 4 tuberkula të zhvilluar mirë, 2 tuberkula bukalë dhe 2 tuberkula lingualë pothuajse me zhvillim të njëjtë. Nuk është i dukshëm asnjë tuberkul i pestë, por tuberkuli disto-bukal është më i gjerë se ai që gjendet te molari i parë. Kurora është disi më e shkurtër në drejtim cerviko-okluzal dhe më e ngushtë në drejtim mezio-distal sesa në molarin e parë.

**Faqja bukale**\
Kjo faqe ndërtohet prej 2 tuberkulave me majë të rrumbullakosur, prej të cilëve tuberkuli mezio-bukal është pak më i lartë dhe më i gjerë se ai disto-bukali. Fisura bukale që ndan tuberkulat shtrihet deri diku në mes të dhëmbit. Konveksiteti më i madh i kësaj faqeje është i përqendruar tek 1/3 cervikale dhe 1/3 meziale.

**Faqja linguale**\
Faqja linguale sikurse dhe faqja bukale përbëhet nga 2 tuberkula. Tuberkuli mezio-lingual dhe tuberkuli disto-lingual, ku pak më i madh dhe më i lartë është tuberkuli mezio-lingual. Konveksiteti më i madh i kësaj faqeje ndodhet në 1/3 e mesit aty ku përfundon dhe fisura linguale. Konturet e tuberkulave lingualë janë më të theksuar për shkak të funksionit që kryejnë.

**Faqet proksimale**\
Nga pikëpamja meziale dhe distale kurora e këtij molari ngjan shumë me atë të molarit të parë. Profili i faqes bukale është në mënyrë të theksuar konveks në zonën e qafës. Profili i faqes linguale paraqitet në mënyrë të dobët dhe të njëtrajtshme, i lakuar në të gjithë sipërfaqen. Konveksiteti më i madh është i vendosur në 1/3 e mesit dhe 1/3 okluzale.

**Faqja okluzale**\
Kurora është sipas mesatares 1 mm më e gjatë se e gjerë, për këtë arsye dhëmbi merr formën e një katrori. Veçoritë e sipërfaqes okluzale janë:

* Tuberkulat bukalë janë më të rrumbullakosur ndërsa ato lingualë më të mprehtë.
* Kreshta marxhinale meziale është pak më e gjatë se kreshta marxhinale distale.
* Fisura qendrore kur takohet me fisurën bukale dhe linguale, krijon formën e një kryqi.
* Kreshtat trekëndore kryesore të tuberkulave janë të drejtuara drejt qendrës së sipërfaqes okluzale dhe takohen në fisurën qendrore duke formuar 2 konture transversale.
* Fosat e kësaj faqeje janë:
  * Fosa qendrore, e cila gjendet në mes të sipërfaqes okluzale, aty ku priten fisura qendrore me fisurën bukale dhe linguale.
  * Fosa meziale, gjendet në mes të kreshtës trekëndore të tuberkulit mezio-bukal dhe mezio-lingual dhe konturit mezio-aproksimal.
  * Fosa distale, gjendet në mes të kreshtës trekëndore disto-bukale dhe disto-linguale.
