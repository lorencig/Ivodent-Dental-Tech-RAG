# PROTEZA PARCIALE

## PROTEZA PARCIALE

***

### PËRMBAJTJA

**Hyrja**

**Vlerësime për tekstin “Proteza parciale"**

**Kapitulli I**\
Pjesa e përgjithshme

1. Sistemi stomatognat
2. Okluzioni
3. Atricioni
4. Mukoza dhe raportet topografike në lidhje me fushën protetike
5. Gjëndrat e pështymës
6. Zgavra e gojës dhe raportet e nofullave e dhëmbëve ndërmjet tyre
7. Muskujt e aparatit përtypës
8. Mekanizmi i lëvizjeve të nofullës së poshtme
9. Anatomia klinike e nofullave me mungesa pjesore të dhëmbëve

**Kapitulli II**

1. Ndryshimet biologjike të kushtëzuara që ndodhin me humbjen e një ose më shumë dhëmbëve
2. Klasifikimi i nofullave me mungesa të dhëmbëve dhe i protezave parciale
3. Përgatitja e gojës para protezimit

**Kapitulli III**

1. Karakteristikat anatomo-histologjike dhe fiziologjike të indeve ku mbështetet proteza parciale
2. Proteza parciale dhe principet bazë në planifikimin e tyre
3. Planifikimi i përbërësve të protezave parciale
4. Vlerësimi i forcave përtypëse gjatë përgatitjes së protezave parciale
5. Planifikimi i protezave të skeletuara në varësi të llojeve të defekteve dhëmbore

**Kapitulli IV**\
Pjesa speciale

1. Proteza parciale me plastmasë
   * a- Pllaka e protezës
   * b- Dhëmbët artificialë
   * c- Elementet e fiksimit
   * d- Fazat klinike-laboratorike të përgatitjes së protezës parciale me pllakë
2. Riparimi i protezës parciale me pllakë
3. Proteza Parciale me Valplast

**Kapitulli V**

1. Proteza e skeletuar
   * a- Pjesa e përgjithshme
   * b- Pjesët përbërëse të protezës së skeletuar
     * Lidhësi kryesor
     * Pllaka aproksimale
     * Lidhësi sekondar
     * Krahu mbështetës
     * Kroshetë
     * Retensionet indirekte
     * Pllaka metalike mbi kreshtën alveolare
   * c - Fazat kliniko-laboratorike të përgatitjes së protezave të skeletuara
   * d- Ribazimi i protezës së skeletuar

**Kapitulli VI**

1. Protezat e skeletuara me atashmente
2. Fazat kliniko-laboratorike të protezave parciale me atashmente të parafabrikuara
3. Proteza parciale të skeletuara me atashmente individuale

**Kapitulli VII**

1. Protezat e skeletuara me korona teleskopike

**Literatura**

***

### Kapitulli I

#### Pjesa e përgjithshme

#### SISTEMI STOMATOGNAT

Të gjitha indet që marrin pjesë në funksionin e përtypjes, gëlltitjes, frymëmarrjes, formimit të tingujve, prodhimit të pështymës etj., formojnë sistemin stomatognatik. Për sistemin stomatognat ka dhe emërtime të tjera siç janë: sistemi orofacial, sistemi mastikator, sistemi maksilofacial, organi përtypës etj.

Sistemi stomatognatik është i përbërë nga një sërë elementesh, ku rolin kryesor e kanë dhëmbët, periodonti, procesi alveolar i nofullës së sipërme dhe asaj të poshtme, artikulacioni temporo-mandibular, muskujt mastikatorë dhe muskujt e tjerë, pjesë të Sistemit Nervor Qendror, fijet nervore periferike me receptorët, enët e gjakut dhe limfës, gjëndrat e pështymës, mukoza e zgavrës së gojës etj. Të gjitha pjesët e sistemit stomatognatik ndodhen në raport të caktuar, duke ndikuar reciprokisht njëra ndaj tjetrës dhe aktiviteti i tyre zhvillohet sipas ligjeve biologjike.

**Funksionet e sistemit stomatognat janë:**

1. Përgatitja mekanike dhe transporti i ushqimit.
2. Prodhimi i salivës dhe lagia e kafshatës.
3. Stimulimi i receptorëve të shijes.
4. Perceptimi dhe veçimi i materialeve të panevojshme në ushqim.
5. Vetëpastrimi i gojës gjatë përtypjes.
6. Ruajtja e pozicionit kontraktues dhe dimensionit vertikal normal të okluzionit.
7. Pjesëmarrja në artikulimin e tingujve.
8. Ndikimi në pamjen estetike, si dhe stabilitetin psikik të pacientit.

Ky sistem është rezistent dhe i adaptueshëm, i përshtatet ndryshimeve të ndodhura në njësi të veçanta të tij. Stimulimet funksionale e mbajnë sistemin në gjendje të mirë dhe i rrisin rezistencën, por ulja e aftësisë funksionale të një pjese të këtij sistemi ul aftësinë e gjithë sistemit.

Dhëmbët në këtë sistem janë të radhitur njëri pas tjetrit. Sistemi dhëmbor i nofullës së sipërme mbulon vargun dhëmbor të nofullës së poshtme. Harku i dhëmbëve të nofullës së sipërme është më i gjerë se ai i nofullës së poshtme dhe dhëmbët e sipërm dalin para dhëmbëve të nofullës së poshtme. Një raport i tillë i harqeve dhëmbore rrit mundësinë e lëvizjeve të nofullës së poshtme, duke rritur sipërfaqen fillestare që merr pjesë në funksionin përtypës. Pa marrë parasysh dallimin në formën dhe funksionin e dhëmbëve të veçantë, ato formojnë një tërësi funksionale. Kjo tërësi e sistemit dhëmbor sigurohet nëpërmjet procesit alveolar dhe kontakteve mes dhëmbëve, si dhe muskujve që janë në kontakt në sistemin dhëmbor. Kur ky sistem është i plotë siguron baraspeshë biostatike, ku nofulla e poshtme ka kontakte normale me nofullën e sipërme, duke siguruar një mbyllje të plotë të sipërfaqeve përtypëse të dhëmbëve. Sigurimi i kontakteve të të gjithë dhëmbëve ndikon në baraspeshë si në rrafshin vertikal dhe në atë horizontal.

Në baraspeshë kontribuojnë edhe buzët, faqet dhe muskujt e gjuhës. Mungesa e një ose disa dhëmbëve prish ekuilibrin e sistemit stomatognatik prandaj synohet kompensim protetik, domosdoshmëria e baraspeshës biostatike.

Biostatika në sistemin stomatognatik fiziologjikisht të shëndoshë vlerësohet si:

1. Kontakt i sipërfaqeve okluzale të dhëmbëve.
2. Aktivitet harmonik dhe simetrik i muskujve.
3. Ngarkesë e njëkohshme dhe e barabartë e indeve mbështetëse të dhëmbëve.
4. Përçueshmëri dhe mbajtje ngarkese në skeletin e kokës përmes trajektoreve kockore.
5. Gjendje simetrike dhe në aspektin funksional e adaptuar në artikulacionin temporo-mandibular.

Vend kryesor në biostatikën e aparatit stomatognatik kanë sipërfaqet okluzale të dhëmbit. Sipas autorëve Eichner dhe Steinhard, nofulla e poshtme në momentet e baraspeshës biostatike në mënyrë të barabartë mbështetet në nofullën e sipërme që arrihet përmes kontakteve okluzale.

Në mbyllje të kontakteve e sipërfaqeve okluzale në veprimin e forcave vertikale (në drejtim të boshtit qendror të dhëmbëve) realizohet principi biostatik. Pra është ideale kur muskujt mastikatorë në drejtim vertikal kanë rezistencë të njëjtë të indeve në sipërfaqen e plotë okluzale.

Sistemi dhëmbor i plotë e ruan formën e fituar nëpërmjet bashkimit të sipërfaqeve okluzale të dhëmbëve të veçantë. Sipas autorit Bonwill, margot prerëse të incizivëve, majat e kaninëve dhe premolarëve të parë shtrihen në një rreth që kalon mes premolarëve të dytë dhe molarëve të parë.

Vargjet dhëmbore në rrafshin horizontal kanë forma lakore që kalojnë nëpër tuberkulat bukalë dhe buzët prerëse të nofullës së sipërme dhe të poshtme, ku harku i dhëmbëve të nofullës së sipërme është më i gjerë se ai i nofullës së poshtme dhe ka formë gjysmëelipsi. Harku i dhëmbëve të nofullës së poshtme është më i ngushtë dhe ka formë parabole.

**Njësia okluzale**

Njësia okluzale paraqet grup prej tre dhëmbësh që realizon kontaktin e një dhëmbi të nofullës së sipërme me dy dhëmbë të nofullës së poshtme dhe anasjelltas. Kjo është si pasojë e dimensionit mesio-distal më të madh të incizivit qendror të sipërm kundrejt atij të poshtëm. Vetëm incizivi qendror i poshtëm dhe molari i tretë sipër takon vetëm me dhëmbin homolog të nofullës së kundërt. Pra secili grup dhëmbësh në kuadër të sistemit dhëmbor kanë rolin e vet gjatë funksioneve të ndryshme në sistemin stomatognatik.

Sipërfaqet okluzale dhe margot incizale të dhëmbëve të nofullës së sipërme dhe të poshtme formojnë një sipërfaqe që quhet rrafshi okluzal.

Në stomatologjinë rikonstruktive vlerësohet nocioni i rrafshit okluzal orientues ku ekzistojnë tri pika reference. Ato lidhen me tuberkulin disto-bukal të molarëve të dytë poshtë majtas dhe djathtas me pikë takimin e incizivëve qendrorë të nofullës së poshtme. Ky rrafsh në nofullën e poshtme vlerësohet si rrafsh orientues. Sipërfaqet okluzale të para në rrafshin sagital janë të pozicionuara në formë harku sipas Spee. Kjo lakore (hark) është ideale për lëvizje të nofullës së poshtme gjatë kontaktit të dhëmbëve të nofullës së sipërme dhe atyre të nofullës së poshtme, por duhet që rruga e kondileve të jetë në kuadër të këtij rrethi.

Në rrafshin frontal vërehen inklinime tipike të boshteve gjatësore të dhëmbëve. Dhëmbët anësorë të nofullës së sipërme me sipërfaqet e tyre okluzale janë të inklinuar në drejtim bukal, ndërsa në nofullën e poshtme në drejtim lingual. Në prerje frontale krijohet formë konkave e rrafshit transversal ose lakorja e Wilson. Me kombinimin e lakores Spee dhe Wilson fitohet sfera tridimensionale Monson.

Rrafshi protetik kalon në lartësinë e bashkimit të buzëve, në pozitë paralele me vijën bipupilare dhe rrafshin Kamper. Rrafshi Kamper kalon nëpër spina nazale anterior dhe margines së poshtme të kanalit të jashtëm të veshit nga ana e majtë dhe ajo e djathtë. Në indet e buta vlerësohet si pika subnazale dhe pika në tragus.

Në vendet ku dhëmbët fqinjë takohen në harkun dhëmbor krijohen pikat ose zonat e kontaktit. Në varësi nga forma anatomike e dhëmbit, pozita e dhëmbit në vargun dhëmbor, mosha dhe ndërhyrjet e kryera stomatologjike tek dhëmbët paraqiten kontakte të ndryshme dhe të shumta.

Në një grup dhëmbësh është e mundur që ndërmjet tyre të kenë takime në formë pike kontakti, gjë që duhet të kihet në konsideratë gjatë përgatitjes së punimeve protetike fikse apo të lëvizshme. Kjo ndikon në profilaksinë e kariesit, paradontopative dhe në shpërndarjen korrekte të ngarkesave funksionale.

Të gjithë dhëmbët nga ekuatori në drejtim të rrënjës ngushtohen nën pikën e kontaktit mes sipërfaqeve aproksimale duke formuar hapësirën e quajtur "hapësira interdentale".

Gjatë përgatitjes së protezave duhet kujdes për ripërtëritjen e pikave aproksimale të kontaktit. Në qoftë se kontakti aproksimal nuk ekziston kemi futjen e ushqimit dhe dëmtim të papilës interdentare. Dhëmbët gjatë daljes dhe më vonë kur inkorporohen në sistemet dhëmbore iu nënshtrohen forcave të zgavrës së gojës. Këto forca kryesisht veprojnë në sipërfaqet okluzale të dhëmbëve anësorë dhe në margot e dhëmbëve prerës anteriorë.

Forcat vertikale burojnë nga aktiviteti i muskujve ngritës së nofullës së poshtme, kanë drejtim apikal e ngarkojnë alveolën nëpërmjet fijeve periodontale dhe amortizohen në mënyra të ndryshme. Duke patur parasysh formën e sipërfaqeve okluzale dhe takimet në dhëmbët anteriorë, kemi zbërthim të forcës në dy komponentë, njëri ka drejtim apikal, ndërsa tjetri drejtim horizontal.

Këtyre forcave i bëjnë ballë indet mbështetëse të dhëmbëve (periodonciumi, pikat e kontaktit ndërmjet dhëmbëve, faqet, buzët, gjuha, muskujt, antagonistët etj.).

Gjatë analizës së veprimit të forcave në dhëmbë duhet vlerësuar: intensiteti, kohëzgjatja, drejtimi dhe vendtakimi i forcës. Për bazë është ndjenja e dhimbjes. Aftësia e adaptimit të indit paradontal varion në mënyrë individuale, por rëndësi ka koha, si dhe ndryshimet somatike dhe psikike. Në gojën e një individi mund të paraqiten shenja të okluzionit traumatik edhe pse raporti okluzal nuk ka ndryshuar. Aftësia e adaptimit ose niveli i tolerancës së indit paradontal e tërheq kufirin individual mes okluzionit fiziologjik dhe atij traumatik.

Dëmtimi i indeve mbështetëse të dhëmbit gjatë veprimit të forcave vjen për këto arsye:

* Veprimi i sforcuar i forcave okluzale
* Zvogelimi i aftësive të paradontit për të amortizuar veprimin e forcave të tilla.
* Kombinimi i dy faktorëve të sipërpërmendur

Sistemi dhëmbor normal, në rrethana fiziologjike i nënshtrohet veprimit të forcave me kohëzgjatje të ndryshme. Nga njëra anë mbi dhëmbë veprojnë forca të përhershme të shkaktuara nga gjuha, buzët, faqet, ndërsa nga ana tjetër gjatë përtypjes dhe gëlltitjes dhëmbët janë në kontakt okluzal. Shpesh ndodh që kroshetë e protezave parciale kur nuk janë të planifikuara mirë mund të prodhojnë forca statike të përhershme. Pllaka ose skeleti i protezës mund të prodhojnë forca të përhershme dhe të japin zhvendosje të dhëmbëve me pasoja të padëshirueshme.

Forcat me kohëzgjatje të ndryshme shpesh vlerësohen me terma:

1. Forca të përkohshme
2. Forca të vazhdueshme

Forcat e përkohshme veprojnë në kohë të shkurtër dhe amortizohen duke u shpërndarë në mënyrë të barabartë në indet përreth. Këto forca shfaqen gjatë përtypjes.

Forcat e vazhdueshme veprojnë në mënyrë të dëmshme, çrregullojnë qarkullimin, komplikojnë proceset e rigjenerimit duke shkaktuar ndryshime të pakthyeshme në periodont dhe kockë.

Forcat fiziologjike me veprim të përkohshëm ndodhin edhe nga veprimi i elementeve retentive të protezave pjesore gjatë futjes dhe nxjerrjes nga goja, por shpesh dhe gjatë përtypjes me proteza pjesore.

Gjatë ditës, në kushte fiziologjike (përtypje, gëlltitje dhe kontakte të tjera të dhëmbëve), dhëmbët ndodhen nën ngarkesë rreth 18 minuta. Kjo kohë llogaritet e mjaftueshme për stimulim dhe mirëmbajtje të paradontit.

Kur bëhet fjalë për ngarkesa afatshkurtra, në reagimin e indeve mbështetëse ndikim të madh ka frekuenca e përsëritjes së ngarkesës. Me rritjen e frekuencës së ngarkesës, periodonti bëhet më i fortë. Komplet sistemi i lëngjeve (enët e gjakut, sistemi limfatik dhe lëngu intersticial） krijon efektin e shtratit, në të cilin ka ndikim frekuenca e ngarkesës. Goditjet e shkurtra, ndonjëherë paraqiten si "impulse thumbuese", shkaktojnë shpesh sforcime të dhëmbit. Kur këto impulse janë të shpeshta dhe dhëmbi nuk kthehet në stadin fillestar, lëngu i krijuar dhe masa e kolagjenit do të sillet si rezistues i fortë, energjia do të harxhohet në dëmtimin e lidhjes dhe alveolës.

Dhëmbit pas ngarkesës me forcë prej 10N i duhet rreth 3 minuta për t'u kthyer në pozicion qetësie. Kahja e veprimit të forcave, në dallim nga intensiteti dhe zgjatja, u takon vetive kualitative të forcave.

Forcat vertikale në qoftë se veprojnë përgjatë boshtit gjatësor të dhëmbit, nga ana fiziologjike e ngarkojnë dhëmbin në drejtim okluzal. Por sipërfaqja okluzale nuk është e sheshtë, prandaj dhe forca e ushtruar ndahet në dy komponentë, në atë vertikal dhe horizontal.

Forca vertikale që vepron në drejtim të boshtit gjatësor të dhëmbit angazhon numër më të madh të fijeve periodontale dhe në këtë drejtim dhëmbi bën rezistencën më të madhe. Forcat horizontale në kufij fiziologjikë janë të përballueshme nga periodonti pa shkaktuar dëmtime, por kur kalon kufiri individual i ngarkesës, atëherë do të kemi traumatizim të paradontit.

Lëvizja fiziologjike e dhëmbit i mundëson kurorës së dhëmbit të bëjë rrëshqitje transversale. Në qoftë se një dhëmb goditet nga forca okluzale, komponenti horizontal ngjason me goditje elastike që kalon nga kurora në kurorë, deri në harxhimin komplet të energjisë. Pjesa tjetër e forcës përmes indeve paradontale kalon në bazën kockore.

Forcat që veprojnë mbi dhëmbë mund të grupohen si veprim i forcave në rrafshin vertikal dhe horizontal. Këto forca mbi dhëmbë kanë shumë kahje dhe rrallë mund të kenë një kahje. Shpesh këto forca zhvendosin dhëmbin ose protezën pjesore me kahje mesiale, distale, vestibulare, orale, etj.

Tek pacientët me proteza pjesore drejtimi i veprimit të forcave shkakton efekte negative në dhëmbin retentiv. Ka rëndësi gjatë përgatitjes së protezave pjesore të vlerësohet planifikimi korrekt i elementeve retentive, kryesisht ato okluzale pasi do të kemi ndikimin negativ të forcave horizontale.

Komponentët horizontalë të forcave përtypëse në kuadër të harkut dhëmbor mund të veprojnë në dhëmbë të veçantë, në periodont, në drejtime të ndryshme. Janë edhe forcat që veprojnë në harkun dhëmbor pjerrtas dhe shënohen si forcë tangenciale. Llogaritet që forcat tangenciale nuk veprojnë negativisht kur ekziston harku dhëmbor i plotë me pikat e kontaktit, sepse forcat shpërndahen në dhëmbët fqinjë dhe zbërthehen. Gjatë përgatitjes së punimeve protetike, ky fakt duhet marrë në konsideratë.

Vendi ku vepron forca ka rol të rëndësishëm në sistemin dhëmbor normal. Këto forca marrin rëndësi në nofullat me mungesa pjesore dhe veçanërisht tek pacientët me proteza pjesore. Forcat përtypëse veprojnë kryesisht në sipërfaqet okluzale në dhëmbët distalë, ndërsa në dhëmbët ballorë varet nga raporti i buzës prerëse ku në nofullën e sipërme veprojnë në sipërfaqet palatinale, kurse në dhëmbët e nofullës së poshtme në sipërfaqet vestibulare, pra ushtrimi i forcave varet nga lloji i okluzionit. Forcat që veprojnë mbi dhëmbë në një kënd me boshtin gjatësor në raport me rrënjën formojnë momentin e forcës. Kurora klinike vlerësohet si pranuese e forcës dhe si krah ngarkuese rrënja e dhëmbit në alveolë. Në realitet ky vlerësim është i komplikuar sepse mënyra e lidhjes së dhëmbit në alveolë tek ngarkesa horizontale vlerësohet që pika rrotulluese nuk është në buzën e alveolës por në një të tretën e poshtme të rrënjës. Në qoftë se pika e veprimit të forcës ndodhet në buzën prerëse, krahu i forcës është më i gjatë dhe si pasojë veprimi i forcës në periodoncium është më i madh, që dallohet nga rasti kur pika e veprimit të forcës ndodhet në buzën e alveolës. Meqenëse pikat e veprimit të forcës në dhëmbë kapin zona të ndryshme dhe shpërndarja e ngarkesës nga dhëmbi në alveolë e periodoncium është e ndryshme. Prandaj gjatë jetës, për shkak të sëmundjeve të paradonciumit mund të kemi ndryshime të raportit kurorë-rrënjë. Në këto raste kemi zmadhim të krahut të forcës ndërsa qendra e rrotullimit zhvendoset në pozitë më apikale dhe momenti i forcës që paraqet ngarkesën e indeve mbështetëse është dukshëm më i madh. Gjatë ndryshimit të raportit kurorë-rrënjë edhe pse ngarkesa është e njëjtë, dhëmbët dhe indet mbështetëse janë më të mbingarkuara.

Disharmonia e krijuar në këtë mënyrë çon në trauma dhe në qoftë se nuk shfaqen mekanizma kompensues si p.sh atricioni i sipërfaqeve të pjerrëta të tuberkulave. Ky shëshim zvogëlon ngarkesën horizontale duke e shndërruar forcën në vertikale që është më e pranueshme.

Zmadhimi dhe trashja e fijeve periodontale ose zmadhimi i shtresës së cementit, gjithashtu është shenjë kompensimi. Në nofullat me mangësi të pjesshme dhëmbore, shpërndarja e ngarkesës dhe neutralizimi përveç dhëmbëve natyrorë është dhe proteza pjesore e mbështetur mbi dhëmbët natyrorë.

Kur harku dhëmbor është i plotë dhe dhëmbët janë të lidhur nëpërmjet pikave të kontaktit kemi baraspeshë biomekanike. Humbja e një ose disa dhëmbëve, gjithashtu humbja e pikave të kontaktit çon në dëmtim të raportit ndërmjet dhëmbëve dhe nofullave.

Lëvizja fiziologjike e dhëmbit mundëson rrëshqitje transversale të kurorave të dhëmbëve, ku dhe pikat e kontaktit zmadhohen, ndërsa harku dhëmbor bëhet më i shkurtër. Kur forca okluzale godet dhëmbin, komponenti horizontal ngjason me goditje elastike që kalon nga dhëmbi në dhëmb derisa amortizohet, pjesa tjetër e forcave përmes indeve paradontale kalon në bazën kockore.

Kur kemi hark dhëmbor të plotë mundësohen raporte normale biostatike dhe biomekanike në sistemin stomatognatik, ku nofulla e poshtme në mënyrë të barabartë mbështetet në nofullën e sipërme. Mbështetja e kurorave të dhëmbëve përmes sipërfaqeve aproksimale është e domosdoshme për shpërndarjen e forcave okluzale në kuadër të harkut dhëmbor të plotë në stadin e kontaktit maksimal, ose gjatë lëvizjeve kontraktuese të nofullës së poshtme. Prandaj për kompensimin e harkut dhëmbor është e domosdoshme kurimi i pacientëve me mungesë pjesore të dhëmbëve.

Indet mbështetëse të dhëmbit ose paradonti paraqet një tërësi indesh ku nëpërmjet tyre kanë lidhje zhvillime topografike dhe funksionale. Në indet mbështetëse bëjnë pjesë: kocka alveolare e nofullës së sipërme dhe të poshtme, cementi i rrënjës së dhëmbit, periodonciumi dhe gingiva. Këto inde kanë funksione të shumëfishta. Dhëmbi nuk është i ngjitur me kockën alveolare, por me ndihmën e indit lidhor është i mbajtur në alveolë.

Kocka alveolare është pjesë e nofullës së sipërme dhe të poshtme që mbështjell rrënjët e dhëmbëve natyrorë. Këto hapësira kockore falë funksionit të dhëmbit formohen me mbirjen e dhëmbëve. Trashësia e pjesës kompakte të kockës është e ndryshme. Kompaktja në nofullën e poshtme është më e trashë se sa në nofullën e sipërme, si dhe është më e trashë në zonën e molarëve se në zonën e incizivëve dhe premolarëve. Në sipërfaqen vestibulare të kockës alveolare ndodhen të ngriturat që reflektojnë rrënjët e dhëmbëve. Alveola përbëhet nga pllaka kompakte e kockës (lamina dura) me numër të madh të vrimave ku kalojnë enët e gjakut dhe të limfës, fijet nervore, si dhe likuori ekstracelular.

**Muri i alveolës përbëhet prej dy zonave:**

1. Zona e kockës me fije e cila është pranë dhëmbit ku janë instaluar fijet periodontale
2. Zona e kockës lamelare që është më afër spongiozës dhe ka shtresime.

Shtresat janë paralele me sipërfaqen e rrënjës.

Kocka kompakte është shumë e hollë, por mund të përballojë veprimin e forcave me intensitet të lartë, si në shtypje ashtu edhe në tërheqje.

Kocka spongjoze apo sfungjerore përbëhet nga trabekulat kockore, ndërsa ndërmjet tyre ndodhet palca e kockës.

Kocka kompakte është me trashësi të ndryshme dhe varet nga zona. Në zonën e incizivëve të poshtëm shtresa kortikale e jashtme në mënyrë të drejtpërdrejtë është e lidhur me korteksin alveolar pa spongjozë. Trashësia, numri dhe shpërndarja e trabekulave kockore varet nga forcat që veprojnë në dhëmbë dhe përballohen në kockën spongjoze. Kocka alveolare i siguron dhëmbëve mbështetje dhe qëndrueshmëri gjatë marrjes së ngarkesave funksionale.

Kocka në varësi të kushteve ekzistuese në gojë ndryshon shpejt dhe lehtë. Gjithmonë zhvillohen procese të krijimit dhe shkatërrimit të indit kockor, ndërsa forma e kockës varet nga balancimi i këtyre proceseve.

Hipofunksioni dhe afunksioni shkaktojnë atrofi të kockës, reduktim të numrit të trabekulave dhe trashësisë. Forcat që nëpërmjet dhëmbëve prodhojnë shtypje në kockë, në ato vende shkaktojnë rezorbim, ndërsa aty ku forca është shndërruar në tërheqje shkaktohet apozicion ose krijim kocke.

Cementi i rrënjës së dhëmbit paraqet ind lidhor të mineralizuar i ngjashëm me kockën, i cili është më i butë se smalti dhe dentina. Cementi mbulon rrënjën anatomike dhe shtrihet nga kufiri cement-smalt deri në apeksin e rrënjës ku ndodhet vrima e rrënjës.

**Sipas ndërtimit kemi dy lloje cementi:**

* Cementi primar
* Cementi sekondar

Gjatë zhvillimit të dhëmbit në rrënjë së pari formohet cementi primar, ndërsa gjatë jetës ai sekondar dhe ndodhet në sasi të mëdha. Në sipërfaqen e rrënjës ndodhen cementoblastet. Në cement janë të instaluara fije bazë ose fijet e Sharpit. Trashësia e cementit është e ndryshme dhe rritet me plakjen, më e trashë është në pjesën apikale të rrënjës dhe në bifurkacionin e rrënjëve.

Periodonciumi ndodhet në hapësirën ndërmjet rrënjës së dhëmbit dhe alveolës dhe mundëson lëvizjet e dhëmbit. Hapësira periodontale ka formë dhe gjerësi të caktuar. Gjerësia e hapësirës periodontale varion pas daljes së dhëmbit mesatarisht nga 0.18-0.25mm dhe vlerësohet si gjerësi fiziologjike. Kjo hapësirë varet edhe nga ngarkesa e dhëmbit. Forma dhe gjerësia e hapësirës periodontale ndryshon përgjatë rrënjës si pasojë e pozitës së dhëmbit në nofullë, numrit të rrënjëve, numrit të dhëmbëve në nofullë dhe funksionit të dhëmbëve në harkun dhëmbor. Hapësira ka formën e orës së rërës, është e ngushtë në zonën e qendrës së rotacionit të dhëmbit në alveolë, ndërsa në drejtim apikal dhe në atë okluzal zgjerohet. Qendra e rotacionit të dhëmbit ndodhet mes një të tretës dhe pjesës apikale të rrënjës, në dhëmbët me shumë rrënjë në zonën e septumit intraradikular.

Periodonciumi përgjatë boshtit gjatësor të rrënjës lidhet me cementin dhe kompaktën e kockës alveolare. Masën bazë të periodonciumit e përbëjnë fijet, qelizat, enët e gjakut dhe të limfës, fijet nervore dhe përmbajtja ekstracelulare. Fijet periodontale përbëhen nga fijet bazë dhe fijet e tjera kolagjene, si dhe fijet elastike dhe acidorezistente.

Fijet kolagjene bazë ndahen në dy grupe të mëdha: fije gingivale dhe fije alveolare.

Fijet gingivale mbështesin paradontin gingivar, epitelin ngjitës dhe gingivën e lirë. Ato nisen nga periodonciumi deri tek epiteli i gingivës duke siguruar kontakt direkt mes gingivës së lirë dhe dhëmbit dhe duke iu kundërvënë veprimit të forcave gjatë përtypjes. Grupin e fijeve gingivare e përbëjnë fijet gingivare të lira, transseptale, cirkulare, longitudinale dhe alveolo-gingivare.

Fijet alveolare manifestojnë rezistencë ndaj forcave të cilat veprojnë gjatë funksionit të sistemit stomatognatik. Këtë grup të fijeve e përbëjnë fijet e kreshtës alveolare, si dhe ato horizontale, të pjerrëta, apikalet dhe ato radikulare. Fijet e kreshtës alveolare e lidhin buzën e alveolës me cementin nën epitelin ngjitës. Pengojnë intruzionin dhe zhvendosjen anësore të dhëmbit. Fijet horizontale shtrihen horizontalisht në të tretën koronare të alveolës duke e lidhur murin e alveolës me cementin. Fijet e pjerrëta lidhin murin e alveolës me cementin e rrënjës së dhëmbit pjerrtas në drejtim apikal. Këto u rezistojnë forcave vertikale, si dhe rotacionit. Fijet e tjera kolagjene nuk janë në tufa dhe ndodhen mes fijeve bazë duke i mbrojtur enët e gjakut dhe të limfës nga dëmtimet.

Periodonciumi ka një rol të shumëfishtë si mbështetës sensitiv, nutritiv, formativ dhe mbrojtës. Roli mbështetës është njëri nga funksionet bazë të periodonciumit. Fijet gingivare sigurojnë pozitën e gingivës së lirë duke e drejtuar drejt dhëmbëve, ndërsa fijet cirkulare dhe ato transseptale pengojnë depërtimin e infeksioneve në thellësi të periodonciumit.

Përveç fijeve periodontale, për neutralizimin e forcave të cilat veprojnë në dhëmbë ndihmojnë edhe mekanizmat amortizues të tjerë. Gjatë veprimit të forcës në dhëmbë, enët e gjakut dhe të limfës bëjnë shpërndarjen e lëngut duke ndryshuar drejtimin e rrjedhjes së gjakut dhe limfës dhe kështu i absorbojnë forcat befasuese me intensitet të lartë. Mekanizmi hidrodinamik i pranimit dhe absorbimit të forcave funksionon në parimin e shtypjes së lëngut indor nga periodonciumi përmes vrimave në muret e alveolës në hapësirat e palcës kockore. Pas përfundimit të veprimit të forcës, lëngu përsëri kthehet në hapësirën periodontale. Kështu në mënyrë efikase mund të amortizohen forcat me drejtim apikal, pasi numri i vrimave në murin e alveolës është i madh, kryesisht në pjesën apikale.

Forcat fillestare amortizohen nga lëvizja e dhëmbit në alveolë që mundësohet nga shpërndarja e lëngut në enët e gjakut dhe limfës, si dhe lëngut intersticial. Pas kësaj ndodh tendosja e fijeve periodontale. Rritja e intensitetit të forcës çon në deformimin e alveolës dhe përfundimisht në deformimin e vetë dhëmbit.

Rolin sensor të periodonciumit e kryejnë fijet nervore dhe majat fundore të cilat e bëjnë të aftë për të pranuar e mbajtur ngacmime të ndryshme. Përmes periodonciumit përçohet ndjenja e dhimbjes në shtypje e prekje. Receptorët rregullojnë reflekset gjatë përtypjes. Ata janë jashtëzakonisht të ndjeshëm, prandaj mund të regjistrojnë praninë e sendeve shumë të holla (2-10 mikron) dhe pozitën e nofullës së poshtme gjatë lëvizjeve kontaktuese.

Rolin nutritiv të periodonciumit e kryejnë gingiva (në afërsi të epitelit ngjitës), kocka alveolare dhe cementi.

Rolin formues të periodonciumit e kryejnë qelizat e tij. Periodonciumi i nënshtrohet ndryshimeve edhe gjatë jetës me ripërtëritjen e shkatërrimeve qelizore. Qelizat marrin pjesë në procesin e formimit dhe të rezorbimit të kockës dhe cementit. Me rolin mbrojtës fijet periodontale i kufizojnë lëvizjet e dhëmbëve dhe mbrojnë indet përreth. Përveç fijeve periodontale këtë funksion e ndihmojnë edhe receptorët.

**Lëvizja e dhëmbëve**

Lidhja mes dhëmbit dhe kockës alveolare realizohet përmes fijeve kolagjene të shumta dhe të drejtuara në pozicione që sigurojnë lëvizje të caktuara. Për këtë ndihmon prania e hapësirës periodontale ndërmjet dhëmbit dhe kockës alveolare.

Muskujt e sistemit stomatognatik gjatë kontraktimit prodhojnë forca të cilat duke vepruar në dhëmbë shkaktojnë lëvizje të dhëmbit brenda alveolës. Mekanizmi i lidhjes së dhëmbit me murin e kockës alveolare mundëson lëvizshmëri, e cila vlerësohet si lëvizje fiziologjike e dhëmbit. Ekziston dhe lëvizja patologjike që ndodh si pasojë e lëvizjeve patologjike të dhëmbit me dëmtime paradontale.

**Lëvizja fiziologjike e dhëmbit**

Forcat përtypëse veprojnë në kohë 1/10 sekonda. Gjatë përtypjes dhe gëlltitjes dhëmbët në varësi të drejtimit të forcës lëvizin në rrafshin horizontal dhe vertikal. Në kushte normale lëvizjet fillojnë me forcën prej 0.2N, forma e fijeve periodontale ndryshon pozicion. Në zona të veçanta hapësira periodontale është e komprimuar, shtypja e indeve bëhet më e madhe dhe fillon rishpërndarja e gjakut dhe limfës dhe dalja në hapësirat periodontale që çojnë në rritjen e forcës amortizuese nga veprimi i mekanizmit hidraulik. Me rritjen e forcave tërheqëse dhe atyre shtypëse alveola deformohet, por në të njëjtën kohë këtyre forcave i kundërvihet përmbajtja tkurrëse dhe viskoze e hapësirës periodontale që vendoset në indin kockor. Supozohet se për një mekanizëm të tillë të lëvizjes së dhëmbit është më se i nevojshëm veprimi afatgjatë i forcës. Në fazën e dytë të lëvizjes së dhëmbit, rezistenca elastike e strukturave periodontalo-kockore rritet në mënyrë lineare. Dhëmbi lakohet duke mbartur energjinë kinetike të muskujve në periodoncium. Pas mbarimit të aktivitetit mastikator, kocka shpejt kthehet në gjendje fillestare dhe në periodoncium çlirohet tension. Sistemi kapilar në mënyrë graduale mbushet dhe sigurohet qetësia në hapësirën periodontale dhe rrënjën e dhëmbit. Lëngu ekstravaskular zhvendos qelizat dhe fijet marrin pozitën e mëparshme.

Gjatë veprimit të forcave në varësi të drejtimit dallojmë lëvizshmëri horizontale, vertikale dhe rrotulluese. Lëvizja horizontale e dhëmbit ndodh si pasojë e veprimit të forcave horizontale që mund të jenë labiale, palatinale ose linguale.

Lëvizja vertikale e dhëmbit shkaktohet nga veprimi i forcave vertikale që çon në fundosje (shtypje) dhe në tërheqje si rezultat i veprimit të forcave tërheqëse.

Lëvizja rotative e dhëmbit është si pasojë e veprimit të momenteve rrotulluese. Dhëmbi mund të rrotullohet në drejtim mesial ose distal.

Çdo dhëmb vepron si lloz dykrahësh me pikë rrotullimi në një të tretën apikale. Pjesa e dhëmbit mbi pikën e rrotullimit lëviz në drejtim të kundërt nga ajo nën pikën e rrotullimit. Kur dhëmbi nuk është i inklinuar gjatë marrjes së ngarkesës do të fundoset në alveolë. Inklinimi i dhëmbit por dhe ndryshimet e tjera të pozitës së tij në vargun dhëmbor shkaktojnë veprime patologjike. Dhëmbi që nën veprimin e forcës është zhvendosur nga pozita e baraspeshës lëviz në dy faza: faza primare dhe faza sekondare.

Lëvizja primare e dhëmbit paraqet fazën fillestare. Kjo lëvizje është e shpejtë dhe në raport me forcën e aplikuar relativisht e madhe.

Lëvizja sekondare e dhëmbit paraqitet më vonë, është më e ngadalshme edhe pse forca e veprimit është më e madhe.

Për matjen e fazës primare shfrytëzohen forcat me intensitet më të vogël (0.8-1N) në krahasim me fazën sekondare (5N). Lëvizja primare e dhëmbit zhvillohet si pasojë e deformimit elastik të kockës alveolare.

Lëvizja horizontale primare ndjehet kur mbi dhëmbin aplikohet një forcë 1N. Dhëmbi manifeston rezistencë që vlerësohet me një tendosje të periodonciumit. Nëse dhëmbi i nënshtrohet veprimit të forcës prej 5N, zhvendosja e dhëmbit kalon nga faza primare në atë sekondare.

Në qoftë se intensiteti i forcës prej 5N zgjat disa minuta, dhëmbi do të lëvizë ngadalë. Kjo lëvizje horizontale varet nga koha e veprimit të forcës me intensitet të njëjtë, si dhe reaksioni biologjik individual ndaj veprimit mekanik të vazhdueshëm. Kur forca ndërpritet menjëherë, dhëmbi kthehet në pozitë qetësie në dy faza. Faza e parë është e vrullshme dhe është faza fillestare që i ngjet dridhjes elastike. Faza e dytë paraqet lëvizje të lehtë dhe të ngadaltë. Një sjellje e tillë e periodonciumit ndaj veprimit të forcave na kujton sjelljen e materialeve me elasticitet të lartë.

Në qoftë se dhëmbët kanë qenë të ngarkuar me forcë për një kohë të gjatë, kthimi elastik i tyre përfundon në një largësi më të madhe nga pozita fillestare e dhëmbit se sa kur veprojnë forcat me kohë më të shkurtër. Lëvizja e rikuperimit është e ngadaltë.

Lëvizshmëria e dhëmbit varet nga intensiteti dhe drejtimi i veprimit të forcës, llojit të dhëmbit, moshës dhe gjinisë, si dhe gjendjes së paradontit. Në bazë të strukturave funksionale të tufave të fijeve periodontale gjatë ngarkesës vertikale prej 1 N, kocka alveolare pothuajse plotësisht është e ngarkuar nga tërheqja. Gjatë veprimit të forcës horizontale, lëvizja në drejtim horizontal është më e madhe krahasuar me lëvizjen vertikale (intrusive) me intensitet të njëjtë.

Përderisa neutralizimi i forcës me drejtim vertikal varet kryesisht nga madhësia e sipërfaqes së periodonciumit, për ngarkesën horizontale është me rëndësi gjatësia e rrënjës. Kjo e dhënë do të thotë se kanini dhe molari i parë janë më të përshtatshëm për retension të protezës parciale.

**Lëvizja patologjike e dhëmbit**

Lëvizshmëria patologjike e dhëmbit paraqet zmadhim të lëvizshmërisë primare dhe sekondare të dhëmbit. Në zonën ku kemi shtypje ndodh ngushtimi më i madh i hapësirës periodontale, komprimimi i përmbajtjes periodontale, veçanërisht i enëve të gjakut dhe limfës që manifestohet me ishemi të indeve. Lëvizshmëria patologjike e dhëmbit vlerësohet si një mekanizëm patogjen në zinxhirin traumatik okluzal.

Lëvizshmëria e rritur e dhëmbit është si pasojë e humbjes së indit kockor. Te lëvizshmëria patologjike e dhëmbit, lëvizja primare dhe sekondare rritet në mënyrë proporcionale, që do të thotë se për rritje të lëvizshmërisë së dhëmbit në mënyrë të barabartë janë përgjegjës ndryshimet intraalveolare dhe deformimi që mundëson rritjen e lëvizshmërisë së dhëmbit.

Duke patur parasysh faktin se për lëvizjen sekondare të dhëmbit përgjegjëse është kocka, por ndodh që nuk ka ndryshime makroskopike në kockë, me siguri nga ndryshimet biofizike të membranës periodontale, ajo nuk është në gjendje të ruajë lëvizjen intraalveolare të dhëmbit në kufij fiziologjikë. Dhëmbi gjatë lëvizjes së rrënjës në alveolë shkakton shtypje më të madhe në murin e saj dhe kështu kocka më tepër deformohet.

Lëvizshmëria patologjike e dhëmbit paraqet një shenjë të sigurtë për humbjen e kapacitetit biologjik të paradontit apo insuficiencë funksionale që ka rëndësi paradontologjike dhe protetike.

Shkaqet e rritjes së lëvizshmërisë mund të jenë të natyrës kuantitative dhe kualitative.

Në shkaqet kuantitative bën pjesë rezorbimi, shkalla e reduktimit kockor, ndërsa lëvizshmëria e dhëmbit nuk është në korrelacion me shkallën e humbjes së indit kockor.

Lëvizshmëria e dhëmbit rritet me moshën dhe prandaj mund të ketë lidhshmëri me atrofinë e kreshtës alveolare. Rritja e lëvizshmërisë së dhëmbit me prejardhje traumatike vëzhgohet në trajtimet protetike dhe ortodontike.

Gingivitet kronike në stade të avancuara gjithashtu çojnë në rritje të lëvizshmërisë së dhëmbëve. Gjithë irrituesit supraalveolarë janë përgjegjës për ndryshimet në zonën supraalveolare, ndërsa forcat okluzale jofiziologjike e dëmtojnë membranën periodontale.

Forca përtypëse pavarësisht intensitetit në zonën ku ushtrohet duhet vlerësuar sepse nuk është e njëjtë gjatë gjithë periudhës ditore. Ajo është forcë dinamike dhe i nënshtrohet luhatjeve ritmike spontane dhe ndërron nga dita në ditë, madje nga ora në orë. Dhëmbët më pak lëvizin në mëngjes dhe më shumë në mbrëmje.

Lëvizshmëria e dhëmbit mund të matet me anë të metodave klinike manuale ose me instrumente si paradontometër ose periodometër.

Në harkun dhëmbor të nofullës së sipërme dhe të poshtme ka grupe dhëmbësh të ndryshëm nga karakteristikat morfologjike, por ekzistojnë dhe ndryshime të qarta në formë dhe madhësi. Dallime ka nga forma e kurorës dhe numri i rrënjëve. Për pranimin e forcave okluzale rol vendimtar kanë rrënjët dhe aparati mbështetës. Dhëmbët me numër të madh të rrënjëve janë më rezistentë ndaj veprimit të forcave. Rrënjët e gjata, vëllimi dhe forma luajnë një rol të rëndësishëm ndaj veprimit të forcave dhe në mbajtjen e ngarkesës. Struktura kockore e dendur, më kompakte në nofullën e poshtme u reziston më tepër forcave okluzale.

E rëndësishme është të vlerësohen rastet me ndryshime inflamatore dhe distrofike të indit mbështetës, që nuk varen nga gjinia e mosha, por shkaktojnë zvogëlim të aftësisë funksionale të paradontit. Në raste të tilla ngarkesa funksionale zvogëlohet, ndërsa po të jenë dhëmbë mbështetës lëvizshmëria e tyre në të gjitha drejtimet në mënyrë patologjike rritet. Kjo gjendje e papërshtatshme e paradontit shihet si insuficiencë paradontale që ndikon negativisht në planifikimin e protezave parciale. Gjithashtu në planifikim merr rëndësi raporti i kurorës klinike dhe rrënjës klinike. Rrënja klinike funksionale paraqitet ajo pjesë e rrënjës anatomike që është përfshirë nga indi kockor. Raporti më i përshtatshëm i kurorës klinike kundrejt rrënjës klinike është 2/1 por dhe raporti 1/1 llogaritet i pranueshëm.

**Raporti mes indeve dhëmbore të mbetura dhe atyre të humbura**

Me mungesën e një ose disa dhëmbëve në gojë nënkuptojmë humbjen e indeve mbështetëse në harkun dhëmbor. Madhësia e kësaj mungese ndikon në aftësinë mbështetëse të indeve për të pranuar ngarkesën që krijohet në hapësirën e gojës.

Në madhësinë e hapësirës pa dhëmbë ka rëndësi të vlerësohet numri i dhëmbëve të mbetur dhe hapësira boshe. Këtu merr rëndësi Ligji i Antes që thotë:

Sipërfaqja e periodonciumit të rrënjëve të dhëmbëve shtyllë duhet të jetë e njëjtë ose më e madhe se sipërfaqja e periodonciumit të dhëmbëve që mungojnë. Duke vlerësuar këtë ligj kuptojmë rëndësinë që kanë dhëmbë të caktuar në harkun dhëmbor për të mbajtur ngarkesën e ushtruar nga protezat pjesore. Duke analizuar raportin mes indeve periodontale të mbetura dhe atyre që mungojnë fitohet përshtypja e qartë e humbjes së kockës alveolare që është si pasojë e ndryshimeve në paradont që nënkupton zvogëlimin e sipërfaqes së periodonciumit. Si pasojë kemi zvogëlim të mundësisë për ngarkesë të indeve të dhëmbit. Kjo e parë si mundësi e zvogëluar ndaj veprimit të forcave në hapësirën e gojës.

Humbja e dhëmbëve do të thotë dhe humbje e paradonciumit. Sipërfaqja e mukozës që mbulon vendin në të cilin ka qenë dhëmbi, përafërsisht është katër herë më e vogël se sipërfaqja e periodontit të dhëmbit ekzistues. Po të vlerësohen forcat okluzale që ushtrohen mbi kockën alveolare pa dhëmbë gjatë protezimit duhet të rritet sipërfaqja e pllakës së protezës që në zonat pa dhëmbë të zvogëlohet ngarkesa për njësi të sipërfaqes.

Me heqjen e një dhëmbi në gojë kemi ndryshime morfologjike dhe funksionale në sistemin stomatognat. A duhet vlerësuar si sistem dentar i kompensuar nofulla me mungesa pjesore?

Sistemi dentar është i kompensuar në qoftë se nuk kemi zhvendosje të dhëmbëve në inklinim mesio-distal apo në drejtim të zonave pa dhëmbë (supra apo infraokluzion). Rezistenca paradontale dallohet dhe nga shenjat e atricionit që paraqiten në buzët prerëse ose sipërfaqet okluzale të dhëmbëve, ngushtimi i hapësirës periodontale dhe apozicioni i cementit në rrënjët e mbetura, si dhe ngjitja e fortë ose tendosja e gingivës pa shenja inflamacioni. Në shenjat e rezistencës paradontale mund të numërohet edhe dukuria e osteosklerozës që karakterizohet me trashje të trabekulave kockore dhe vendosjen e tyre në pozicion vertikal kundrejt veprimit të forcave. Pavarësisht ndryshimit të strukturës së kockës alveolare nuk do të kemi lëvizshmëri të dhëmbit. Insuficienca paradontale shpesh vërehet me lëvizshmëri të rritur të dhëmbit, inflamacion akut ose kronik të indeve të buta, sulkus gingivar të thelluar dhe paraqitje të xhepave, shtresa të buta dhe gurëza, si dhe zgjerim në hapësirat periodontale në formë koni.

Proteza parciale zakonisht planifikohet duke u bazuar në diagnozën klinike në bazë të gjendjes së sistemit stomatognatik. Anamneza e marrë me kujdes mund të na ndihmojë për përcaktimin e një diagnoze të qartë dhe në përcaktimin e llojit të protezës.

Kriteret për vlerësim të gjendjes së paradontit dhe dhëmbëve retentivë kanë shumë rëndësi për vendosjen e protezave pjesore. Çdo dhëmb i mbetur në gojë që do të përdoret si dhëmb mbështetës vlerësohet nga morfologjia dhe pozicioni që ka në nofullë.

**Shenjat jo të përshtatshme për vlerësim janë:**

* Lëvizshmëria e rritur e dhëmbit te osteoliza horizontale e kockës.
* Osteoliza vertikale e kockës (xhepat, zgjerimi i hapësirës periodontale në formë koni dhe trekëndëshi) është shenjë klinike e papërshtatshme.
* Osteoliza intraradikulare në dhëmbët me shumë rrënjë.
* Ndryshimet periapikale
* Sëmundjet e përgjithshme
* Kariesi i thellë
* Raporti kurorë klinike - rrënjë klinike.

Protezisti për realizimin e protezave pjesore duhet të shfrytëzojë me korrektësi dhëmbët mbështetës dhe proceset alveolare dhe është e rëndësishme të bazohemi në disa fakte:

* Dhëmbi vital ka një prognozë më të mirë në protetikë se dhëmbi i devitalizuar.
* Dhëmbi vital me shumë rrënjë.
* Dhëmbët kaninë në nofullën e poshtme dhe të sipërme. Gjithashtu pozicioni i tyre në hark, ka rëndësi në protezim.

Humbja e kaninit ndikon negativisht në funksionalitetin e protezës pjesore sepse ekziston mundësia e mbingarkesës funksionale të dhëmbëve të mbetur dhe zonave pa dhëmbë. Vlerë në protezim merr ruajtja e një numri të vogël të dhëmbëve të mbetur, në të kundërt duhet të realizohet protezë totale. Rëndësi në protezim merr dhe zona pa dhëmbë ku do të mbështetet proteza. Njohuria e mirë mbi anatominë dhe fiziologjinë e kreshtës kockore pa dhëmbë ka rëndësi për të vlerësuar mbajtjen e ngarkesave okluzale nëpërmjet protezave pjesore.

#### OKLUZIONI

Morfologjia dentare është funksionale. Dhëmbët i ruajnë format e tyre dhe pozicionet kundrejt njëri-tjetrit në mënyrë që çdo dhëmb të qëndrojë i fiksuar në alveolën respektive dhe të funksionojë në copëtimin e ushqimit për sa kohë të jetë në orkadën dentare. Çdo dhëmb ka një morfologji të veçantë në bazë të funksionit specifik. Dhëmbët anteriorë duhet të kafshojnë dhe mbajnë ushqimet. Incizivët formojnë një njësi funksionale me kaninët me qëllim që të kafshohet dhe të mbahet ushqimi në hapësirën e gojës. Incizivët sipër kanë formë trapezi kurse poshtë formë pyke. Pas marrjes dhe kafshimit të ushqimit, masa ushqimore transferohet në zonën posteriore përmes premolarëve me ndihmën e buzëve, faqeve dhe gjuhës.

Forma e premolarëve të parë reflekton morfologjinë e tyre funksionale si një funksion tranzit midis kapjes fillestare dhe përpunimit vijues të ushqimit. Premolari i dytë dhe molarët sigurojnë përpunimin e tyre. Ushqimi mbahet, rrotullohet, kthehet dhe lëvizet nga njëra anë e nofullës tek tjetra, mbulohet me salivë dhe përpunohet në radhët e dhëmbëve me ndihmën e gjuhës, faqeve dhe lëvizjeve të hapjes dhe mbylljes së mandibulës deri në përcjelljen finale nga kaviteti oral në aktin e gëlltitjes. Dhëmbët e anës së majtë dhe të djathtë nuk janë absolutisht simetrikë, sikurse fytyra dhe i gjithë trupi human nuk është absolutisht simetrik.

Morfologjia e dhëmbëve qëndron e pandryshuar për vite sipas përcaktimit të saj gjenetik që nga forma pre-eruptive dhe post-eruptive, si për destinacionin e përkohshëm dhe për atë të përhershëm.

Në varësi të moshës së pacientit dhëmbët sigurisht do të shfaqin shenja të përdorimit, por në kushte fiziologjike këto shenja përdorimi asnjëherë nuk do të arrijnë në shkatërrimin dhe humbjen e relievit të sipërfaqeve okluzale të dhëmbëve posteriorë dhe formës së dhëmbëve anteriorë, morfologjia e tyre gjithmonë do të ruhet.

Hapësira e nevojshme për të futur ushqimin në korridorin e përtypjes midis faqeve, gjuhës dhe sipërfaqeve okluzale të dhëmbëve posteriorë duhet të jetë e gjerë. Premolari i parë ka një ose dy pika kontakti me antagonistët (p.sh. premolari i parë poshtë takon në sipërfaqen disto-palatinale të kaninit dhe në brendësi të tuberkulit vestibular të premolarit të parë. Premolari i dytë me dy pika kontakti në sipërfaqen punuese të premolarit të parë dhe të dytë.). Kontakti më i plotë lidhet me molarin që arrin në 3-4 pika kontakti duke pasur një hapësirë të plotë. Në këto raste tuberkulat punues janë tuberkulat vestibularë të dhëmbëve të nofullës së poshtme me tuberkulat palatinalë të dhëmbëve të nofullës së sipërme duke arritur në hullinë e sipërfaqeve okluzale. Kontaktet e tuberkulave vestibulare sipër me ato lingualë poshtë janë më të lehta.

Gnatologjia klasike regjistron me kujdes lëvizjet sipas aksit sharnir dhe lëvizjet kufi të mandibulës. Artikulatorët programohen në përputhje me këto regjistrime dhe me rrugën e inklinimit kondilar, këndit të Benetit, zhvendosjes anësore.

Okluzioni qendror paraqitet me okludimin komplet në maksimumin e kontaktit të sipërfaqeve përtypëse. Tuberkulat suport (punues) janë të rrumbullakosura me qëllim që të jenë të afta të copëtojnë ushqimin, midis tyre dhe antagonistëve.

Gjatë ngrënies lëvizjet përtypëse ngadalësohen nga mekanizmat neuromuskularë, si gjatë kontaktit dhe para se të ndodhin kontaktet e shkurtra. Lëvizjet ndalohen nga një pauzë e shkurtër dhe pasohen me një lëvizje të re hapëse të ciklit të përtypjes. Kafshata futet në hapësirën e lirë ndërmjet tuberkulave, majat e tuberkulave jo punues janë më të theksuara dhe më të holla. Me ndihmën e faqeve dhe gjuhës ato shërbejnë për të mbajtur ushqimin në hapësirën e ngushtë të sipërfaqes përtypëse të dhëmbëve. Përmasat variojnë nga 6-8 mm tek premolarët dhe 8-12 mm në zonën e molarëve. Tuberkulat lingualë posteriorë të mandibulës izolojnë zonën poshtë gjuhës që ushqimet të mos shkojnë poshtë saj gjatë ngrënies.

Ushqimi transportohet përmes gjuhës nga njëra anë në anën tjetër të nofullës, rrotullohet ndërmjet tuberkulave jo punues dhe pozicionohet gati për copëtim dhe përpunim. Tuberkulat punues të dhëmbëve futen në hullinë e tuberkulave antagonistë dhe bëjnë përpunimin e ushqimit.

Relacioni qendror maksilo-mandibular është një relacion fiziologjik. Kjo siguron maksimumin e pikave të kontaktit në raportin posterior maksilar e mandibular, në një ekuilibër kontaktesh, me vendosje fiziologjike, okluzion të lirë dhe një kontakt të lehtë qendror në zonën anteriore.

Forma e dhëmbit përcaktohet që në periudhën pre-eruptive. Pas eruptimit vendosen kontaktet okluzale. Denticioni dhe pozicionimi i dhëmbëve në arkada është në përputhje me morfologjinë e tyre sipas përcaktimit gjenetik. Këto më shumë ngjajnë me një “lojë kontaktesh" se sa me një raport kontaktesh standarde, pra është si një lojë që udhëhiqet nga rregulla të qarta fiziologjike. Qendra fiziologjike është e kontrolluar nga mekanizma neuromuskularë dhe riprodhohet dhe kontrollohet nga vetë pacienti dhe korrespondon me interkuspidin habitual të tij. Ai qëndron brenda kufijve të ekuilibrit natyral i paprekur nga vitet. Një denticion tek një 40 vjeçar është identik me situatën e kontakteve me një denticion tek një 30 vjeçar. Çelësi i ruajtjes së formës dhe funksionit të sistemit tonë përtypës gjendet në lirinë e relievit okluzal, lirshmërinë në raport me antagonistët brenda strukturës së parimeve të denticionit natyral.

Denticioni eugnat është përcaktuar sipas Anglit, që në zonën posteriore kemi okluzion korrekt kur molari i parë poshtë pozicionohet mezialisht në okluzion në raport me molarin e parë sipër dhe me 1/2 e gjerësisë tek premolari. Kur kemi pozicion korrekt të molarëve të parë pritet që premolarët, kaninët dhe molarët e dytë të kenë kontakte të rregullta në okluzion. Devijimet nga normat e pozicionit nuk tregojnë prezencë patologjie në lidhje me ruajtjen e dentacionit natyral.

Deviacionet mund të vërehen si ndër individë të ndryshëm por dhe tek i njëjti individ midis dy gjysmave të arkadës dentare në sensin vertikal apo sagital.

Në një denticion natyral shohim lëvizjet fiziologjike të mandibulës në përtypje, në gëlltitje, në të folur. Këto lëvizje fiziologjike nuk çojnë në humbje të relievit të sipërfaqes së dhëmbëve. Ato humbin ndjeshmërinë e tyre taktile dhe efiçencën përtypëse përmes humbjes së relievit të sipërfaqeve përtypëse. Përtypja është një situatë e kushtëzuar d.m.th. e fituar ku çdo individ ka mënyrën e tij të përtypjes, vetëm faza e fundit e ciklit të përtypjes është gjithmonë e njëjtë për të gjithë. Nga eksperienca jonë kur përtypim një lajthi, një forcë e lartë okluzale prodhohet gjatë përplasjes së dhëmbëve me njëri-tjetrin. Prof. A. Puff (Gjermani) që e studioi këtë fenomen duke vlerësuar që nuk kemi okluzion të plotë deri në përtypje të plotë. Mandibula në relacion me maksilën sillet me korrektësi ku tuberkulat qendrorë futen në fosat qendrore antagoniste dhe çojnë në copëtimin dhe bluarjen e ushqimit dhe menjëherë kthehet në pozicionin e qetësisë.

Për këtë vendosje specifike nuk janë dhëmbët që sillen në këtë pozicion specifik, por ato butësisht udhëhiqen në një hapësirë funksionale qendrore ku tuberkulat punues të nofullës së poshtme udhëhiqen të takohen me ato të nofullës së sipërme.

**Pozicioni dhe vendosja e dhëmbëve anteriorë**

Estetika faciale është shumë e ndikuar nga mënyra e vendosjes së dhëmbëve anteriorë. Çdo trajtim i dhëmbëve anteriorë ka ndikim në karakteristikat faciale dhe personalitetin e pacientit. Respektimi i parimeve estetike përbëjnë bazën e suksesit funksional dhe estetik në protezën dentare.

Dhëmbët anteriorë sipër duhet të vendosen në respekt të parimeve dhe kërkesave estetike e fonetike. Dhëmbët anteriorë duhet të vendosen në pozicion, ku buza e sipërme nuk është e tendosur dhe në gjendje qetësie. Kur goja është pak e hapur duhet të duken 1-2 mm. Për të ruajtur një gjendje të mirë estetike ndihmojnë dhe fotografitë që sjell pacienti.

Ndikim pozitiv do të kemi kur kemi modelet e dy nofullave para heqjes së dhëmbëve që do të protezohen. Modelet dhe fotot kanë rëndësi në pozicionin, formën dhe ngjyrën e dhëmbëve anteriorë, kjo dhe në marrëveshje me pacientin.

Gjatë shqiptimit të tingullit “f" centralët maksilarë duhet të prekin lehtësisht buzën e poshtme si dhe buzët dhe profili i fytyrës duhet të jenë të sakta në përputhje me parimet estetike dhe fonetike.

Margoja e centralëve sipër prek buzën e poshtme ndërkohë që incizivët lateralë dhe kaninët janë lehtësisht të mbuluar. Gjithsesi nuk kemi përse të kërkojmë simetri absolute. Simetria absolute është monotone dhe nuk gjendet në jetën e përditshme. Këtë ne duhet të pranojmë në harmoni duke devijuar paksa nga pozicioni ideal. Kjo arrihet duke ndryshuar konturin e margos incizale dhe prerjen në formë V mes dy incizivëve.

Plani okluzal duhet të jetë paralel me linjën Kamper. Shabllonet e dyllit maksilarë dhe mandibularë duhet të jenë paralel mes tyre dhe të rregullohen në varësi të kërkesave të lartësisë okluzale terapeutike. Paralelizmi është një kusht për vendosjen e dhëmbëve posteriorë dhe anteriorë. Dhëmbët posteriorë duhet të vendosen estetikisht dhe funksionalisht me një okludim natyral të dhëmbëve.

Ka rëndësi të madhe fiziologjike që plani i okluzionit të jetë funksionalisht i orientuar me drejtimin e forcës së muskujve ngritës dhe akseve të dhëmbëve.

Forma e madhësia e dhëmbëve artificialë duhet të korrespondojnë me dhëmbët natyrorë për të përmbushur kërkesat individuale. Për të siguruar ngarkesë homogjene të protezës, për të shmangur lëvizjet është e nevojshme sigurimi i kontakteve të njëkohshme si në zonën posteriore dhe anteriore në pozicion qendror. Duhet të kemi një ose dy kontakte në premolarin e parë dhe të dytë dhe deri në katër kontakte në molarin e parë dhe të dytë. Harmonia në funksion shkon krahas harmonisë estetike.

#### ATRICIONI

Janë të shpeshta rastet kur te pacientët me mungesa dhëmbore, raporti ndërmjet nofullave është i dëmtuar dhe kanë pengesa funksionale gjatë kontakteve okluzale. Në këto raste kemi kontakte të parakohshme në pika të veçanta okluzale. Këto kontakte dallohen kur sipërfaqet okluzale të dhëmbëve të dy nofullave tentojnë për t'u takuar në okluzion qendror. Veprimi jo i barabartë i forcave okluzale bën që intensiteti i forcës të mos jetë i njëjtë në të gjithë sipërfaqen duke shkaktuar mbingarkesa okluzale dhe të indeve paradentale. Reduktimi i kontakteve vjen si rezultat i mungesave dhëmbore, si dhe nga ndryshimi i pozicionit të dhëmbëve. Këto ndryshime çojnë në çrregullime në rrafshin vertikal dhe horizontal ndërmjet dhëmbëve, gjithashtu dhe me gërryerjen e indeve të forta të dhëmbëve si pasojë e rritjes së ngarkesës në dhëmbët e mbetur në kontakt. Humbja e lëndës së fortë bën që kurora e dhëmbit të humbasë formën anatomike dhe të marrë një formë të veçantë. Këto dëmtime që pësojnë dhëmbët sipas autorëve Ackerman, Ramfjord, Gyilly, janë në varësi të shumë faktorëve:

Së pari, nga morfologjia e vetë dhëmbit që preket dhe vendin e shfaqjes së tij.

Së dyti, nga fortësia e dhëmbit, kur dhëmbët kanë smalt të dobët.

Së treti, varet nga mënyra e lëvizjes së mandibulës ndaj maksilës që përcakton nivelin e atricionit të grupeve të ndryshme të dhëmbëve.

Së katërti, në varësi edhe të pjerrësisë së sipërfaqes artikulare të A.T.M. Sipas autorëve, kur lëvizjet e nofullës së poshtme janë vertikale dhe forma e sipërfaqeve artikulare të A.T.M është e theksuar, atricioni është uniform në tërë radhën e dhëmbëve. Kur sipërfaqja artikulare është e sheshtë dhe mbizotëron lëvizja anësore, atricioni prek vetëm dhëmballët, ndërsa në rastet kur mbizotëron lëvizja përpara-prapa kemi atricion tek dhëmbët prerës. Atricionin e kemi fiziologjik dhe patologjik. Atricioni fiziologjik krijohet nga mënyra fiziologjike e mbylljes së gojës dhe mënyrës së përtypjes së ushqimit në varësi të forcës muskulare. Kjo mënyrë atricioni në gjithë radhën e dhëmbëve krijon një sipërfaqe të përbashkët gërryerjeje. Sipas drejtimit atricioni fiziologjik është horizontal dhe vertikal.

Atricioni horizontal prek tuberkulat e paradhëmballëve, por mund të kapë edhe dhëmbët ballorë. Prekja e tuberkulave dhe shkurtimi i kurorave të dhëmbëve vjen si reagim i organizmit dhe aparatit dhëmbë-nofull për t'iu përshtatur ndryshimeve paradontale që vijnë nga mosha si nevojë për të parandaluar dëmtimet nga mbingarkesa funksionale.

**Atricioni vertikal**

Ky atricion paraqitet me gërryerjen ose zhdukjen e pikave të kontaktit duke i kthyer në faqe kontakti. Në këto raste kemi zhvendosje të dhëmbëve në drejtim mezial duke ngushtuar harkun dhëmbor. Atricioni fiziologjik haset në shumë pacientë të cilët kanë dhëmbë me konsistencë të fortë, ku mbizotërojnë lëvizjet anësore, si dhe në varësi nga llojet e ushqimeve që përdoren. Pavarësisht nga mosha, kur dhëmbët kanë lëvizshmëri ata nuk gërryhen sepse nuk kanë qëndrueshmëri të mjaftueshme për t'u gërryer. Shpesh ndodh që shohim dhëmbë të gërryer që lëvizin. Për këtë duhet të mendojmë që atricioni është shkaktuar kur dhëmbi ka qenë me qëndrueshmëri. Atricion të theksuar vërejmë kryesisht tek prerësit qendrorë dhe molarët e parë, kjo në varësi të kohës së gjatë të përdorimit.

**Abrazioni i dhëmbëve prerës**

Me daljen e dhëmbëve prerës, buza e tyre është e dhëmbëzuar dhe pas moshës 10-12 vjeç ajo lëmohet dhe bëhet e drejtë. Më vonë, me kalimin e moshës, këta dhëmbë gërryhen nga ana qiellzore, kurse prerësit poshtë gërryhen nga ana vestibulare. Ky atricion i bën buzët prerëse të holla dhe të tejdukshme duke u bërë dhe shkurtimi i tyre. Ky shkurtim bën dhe uljen e lartësisë vertikale. Në dhëmbët prerës atricioni lind kryesisht gjatë takimit para dhe anash, nga e cila kemi humbje të buzëve prerëse, krijim të sipërfaqeve të gjëra, takim majë me majë dhe rrëshqitje para të dhëmbëve ballorë poshtë.

**Atricioni i dhëmballëve**

Kurse në dhëmbët e nofullës së poshtme ndodh në këtë mënyrë: dhëmballa e tretë gërryhet në mënyrë horizontale, dhëmballa e dytë gërryhet nga ana e faqes dhe dhëmballa e parë gërryhet nga ana e faqes dhe pak nga gjuha. Me kalimin e kohës sipërfaqet e gërryera zgjerohen dhe sheshohen në mënyrë të njëjtë.

Atricioni i paradhëmballëve dhe dhëmballëve sipër kryhet më tepër nga ana palatinale dhe sipas Ackermanit njihet me emrin “abrazion adpalatum".

Ky atricion bën që të kemi ulje të lartësisë së kafshimit, si dhe ndryshime në A.T.M.

Etiologjia e atricionit është akoma e paqartë. Disa autorë si Bozhanov, Guilly, Kosta, e lidhin lindjen e atricionit patologjik me strukturën e vetë zmaltit e dentinës.

Ndërsa autorë të tjerë Ackerman, Ramfjord atricionin e lidhin me shkaqe të ndryshme ndër të cilat Bruksizmi. Shpesh ndodh që gjatë lëvizjeve funksionale kontaktet dhe pengesat okluzale bëjnë një shpërndarje jo normale të forcave okluzale që ndikojnë në hiperaktivitetin e grupeve të veçanta të muskujve të sistemit stomatognatik. Kështu shkaktohen disfunksione muskulare. Veprimi i forcave okluzale qoftë në anën punuese ose atë balancuese shpesh herë varet nga mundësia e adaptimit individual ndaj situatës së krijuar nga disfunksioni muskular. Ky disfunksion manifestohet në mënyra të ndryshme. Njëra nga format më të shpeshta është Bruksizmi, ngarkesë jo e zakonshme, e gjatë, jo fiziologjike për dhëmbët dhe indet mbështetëse. Është e nevojshme të njihemi me këto ndryshime që ndodhin në dhëmbët, A.T.M dhe muskujt. Kjo ndodh kryesisht me kalimin e moshës. Ky çrregullim okluzal na çon shpesh në dëmtime të lëndës së fortë të kurorave të dhëmbëve (smalt-dentinë), duke humbur formën anatomike dhe duke marrë forma të veçanta.

Bruksizmi manifestohet me një ndjenjë shtrëngimi dhe kërcitjeje, tek shtrëngimi paraqiten ngarkesa të gjata që ndonjëherë zgjasin 50-70 sekonda gjatë një ore gjumi. Kërcitja shpesh ndodh përmes ngarkesës horizontale si pasojë e kontaktit tepër të gjatë që e përkeqëson traumën e shkaktuar. Një përqindje tepër e lartë e pacientëve me paradontopati tregon shenja të bruksizmit, hipertrofi të muskulit Maseter dhe lëvizje të dhëmbëve. Prirja për shtrëngim dhe kërcitje është përshkruar shumë herët dhe ka të bëjë me stresin, hidhërimin, agresivitetin etj. Në këtë rast muskujt kryejnë një ngarkesë të madhe që ndikon në ndërtimin e dhëmbëve dhe paradontit. Humbja e lëndës së fortë bën që kurorat e dhëmbëve të humbasin format anatomike.

Atricion kemi dhe në rastet kur kemi proteza të lëvizshme të parregullta, si dhe kur punimet fikse të aplikuara gërryejnë dhëmbët natyrorë antagonistë. Atricion kemi dhe në kafshimet e thella dhe të kryqëzuara.

Shkalla e atricionit përcaktohet dhe në bazë të konsumit të substancës së fortë të dhëmbit. Kemi katër shkallë:

1. Kur kemi atricion vetëm të smaltit
2. Kur kemi atricion të dentinës
3. Kur atricioni kap dhe dentinën sekondare
4. Kur atricioni është shumë i avancuar dhe arrin deri në zbulimin e pulpës.

Dëmtimet që shkakton atricioni fiziologjik nëse nuk mjekohen me kalimin e kohës agravohen. Tek pacientët kemi ulje të lartësisë vertikale e si rrjedhojë kemi thellim të plikave nazo-labiale të fytyrës, pjesa nazo-mentale shkurtohet dhe pacienti duket i plakur. Po të vazhdojë gjatë një gjendje e tillë, e pa mjekuar, pacienti ka dhe çrregullime në A.T.M. që arrijnë deri në disfunksion. Pavarësisht nga shkalla e atricionit, është i domosdoshëm normalizimi i lartësisë vertikale, si dhe zëvendësimi i mungesave dhëmbore, nëpërmjet protezave fikse ose të lëvizshme. Mjekimi protetik do të ndihmojë pacientët në përtypje, fonetikë dhe estetikë.

#### MUKOZA DHE RAPORTET TOPOGRAFIKE NË LIDHJE ME FUSHËN PROTETIKE

E gjithë hapësira e gojës është e mbuluar me një shtresë mukoze që përbën një sistem të rëndësishëm mbrojtës mekanik dhe nga receptorë të jashtëm që luajnë një rol të rëndësishëm në qëndrueshmërinë e protezës.

Mukoza e hapësirës së gojës në aspektin topografik ndahet në:

1. Mukoza e buzëve
2. Mukoza e faqeve
3. Mukoza e gingivave
4. Mukoza e gjuhës
5. Mukoza e qiellzës së fortë dhe të butë

**Mukoza e gojës përbëhet nga tri shtresa:**

1. Shtresa epiteliale
2. Mukoza e vërtetë (Tunika propria)
3. Submukoza

1 - Shtresa e parë e mukozës është epiteli mbulues. Epiteli merr vlerë kur është i lidhur me indin lidhor, i cili ndodhet nën epitel dhe ndërton strukturën gingivale me trashësi dhe fortësi të ndryshme. Shpesh ndodh që nën mukozë ndodhet një shtresë e indit lidhor të shkrifët që mundëson kufizimin e lëvizjeve të mukozës.

**Epiteli i mukozës ndahet në dy grupe:**

1. Epiteli mbulues
2. Epiteli i gjëndrave

Epiteli mbulues shumë shtresor ndodhet në zgavrën e gojës. Numri i shtresave të epitelit ndryshon në zona të ndryshme.

2 - Shtresa e dytë Tunika propria përbëhet nga shtresa papilare dhe shtresa retikulare. Shtresa papilare është e ndërtuar nga fije të indit lidhor. Papilat futen në epitel dhe bëjnë lidhjen e epitelit me tunika propria. Meqenëse papilat janë të madhësive të ndryshme, kufiri mes epitelit dhe tunika propria është i valëzuar. Lartësia varet nga vendi dhe lloji i mukozës. Në buzë është i ngushtë dhe i lartë, në harkun qiellzor është i shkurtër dhe i gjerë.

3 - Shtresa e tretë - Submukoza e zgavrës së gojës ka ndërtim të ndryshëm që varet nga funksioni. Ajo përbëhet nga ind lidhor i shkrifët (buzët, faqet, dyshemeja e zgavrës së gojës, qiellza e butë) ose nga ind kolagjen i fortë dhe shumë kompakt (gingiva, qiellza e fortë) aty ndodhen dhe gjëndrat submukozale dhe dy gërshetime të enëve të gjakut që janë paralel me sipërfaqen. Gjëndrat në numër të madh ndodhen në gjuhë dhe në buzë. Indi lidhor ka tre komponentë strukturorë që nuk janë në mënyrë të barabartë të pranishëm në shtresën e submukozës si qeliza lidhore, fijet kolagjene dhe substanca mes qelizore.

Indi lidhor i pasur me fije kolagjene bën rezistencë të mirë ndaj forcave shtypëse, tërheqëse dhe zhvendosëse. Shpërndarja e fijeve lidhore gjithmonë i është përshtatur drejtimit të veprimit të forcave përtypëse.

Indi dhjamor shpesh grumbullohet në vende ku ekspozohen veprimet e forcave, ndërsa fijet elastike, indeve u japin mundësi për ndërrimin e forcës. Në bazë të përbërjes histologjike por edhe të funksionit të mukozës orale dallohen tre lloje të mukozës orale:

1 - Mukoza funksionale ose mastikatore përballon ngarkesa të mëdha mekanike. Në këtë mukozë bën pjesë gingiva dhe mukoza e qiellzës së fortë.\
2 - Mukoza mbuluese në dallim nga mukoza funksionale nuk i nënshtrohet ngarkesave mekanike. Ajo mbulon pjesën më të madhe të indeve të buta të gojës dhe është e ngjitur me muskujt si në buzë, faqe, pjesën ventrale të gojës dhe më pak e ngjitur me qiellzën e butë dhe dyshemenë e gojës.\
3 - Mukoza e specializuar mbulon pjesën dorsale të gjuhës ku ndodhen papilat që shërbejnë si receptorë të shijes.

Mukoza orale e parë në tërësi ka rol të shumëfishtë, por roli kryesor është ai mbrojtës. Ky rol vlerësohet gjatë aktit të përtypjes duke përballuar forcat që prodhohen nga muskujt mastikatorë. Mukoza funksionale shtrihet nga qafa e dhëmbëve e deri në kufi me mukozën e lëvizshme dhe vlerësohet si mukoza e palëvizshme e gojës.

**Mukoza e palëvizshme**

Mukoza e palëvizshme tek nofulla e sipërme ka një shtrirje të gjerë, ajo mbulon kreshtën hojezore dhe pjesën e përparme të qiellzës së fortë. Në anën vestibulare deri tek tuberi maksilar. Kjo mukozë shtrihet nga qafa e dhëmbëve deri në kufi me mukozën e lëvizshme. Nga ana orale mukoza e palëvizshme shtrihet në gjithë qiellzën e fortë, deri në kufirin e prapmë, midis qiellzës së fortë dhe asaj të butë (në kufirin e linjës AH). Torusi palatinal, tuberi maksillar dhe disa forma ekzostozash në kreshtën hojezore mbulohen me mukozë pak reziliente për shkak të sasisë së vogël ose mungesës së plotë të submukozës.

Kjo mukozë e ngjitur shumë pas indeve të forta është e ndjeshme në prekje dhe gjatë ushtrimit të presionit përtypës, dëmtohet lehtë dhe shërohet me vonesë dhe kjo për shkak të një vaskularizimi më të pakët se në mukozën e lëvizshme. Gjatë përgatitjes së protezave me pllakë në zonat e Torusit palatinal, tuberat, apo në ekzostoza duhet të lehtësohen që të marrin sa më pak forca gjatë përtypjes.

Në nofullën e poshtme me dhëmbë, mukoza shtrihet nga papila gingivare (qafa e dhëmbëve) nga ana linguale deri në mukozën e dyshemesë së gojës.

Kur kemi mungesa të pjesshme dhëmbore, kemi atrofi të kreshtave hojezore dhe lartësia e mukozës zvogëlohet duke u zëvendësuar me mukozën e lëvizshme. Në këto raste zvogëlohet shtrirja e kufijve të protezës së lëvizshme, duke ndikuar negativisht në qëndrueshmërinë e saj sidomos në funksion.

Në zonat ku mukoza e palëvizshme ka dhe submukozë pak të zhvilluar, krijon mundësi të rritjes së elasticitetit gjatë marrjes së forcave përtypëse. Kjo veti e mukozës që shtypet kur rimerr gjendjen e saj të mëparshme quhet "reziljencë mukozale".

Në aparatin dhëmbë-nofull nuk është vetëm mukoza që ka një cilësi të tillë, por janë dhe dhëmbët dhe A.T.M.

Dhëmbëve reziljencën ia jep periodonti, kurse artikulacionit këtë reziljencë ja sigurojnë disku, ligamentet etj. Të dhënat për reziljencën e mukozës paraqesin interes gjatë zëvendësimit të defekteve me proteza pjesore të lëvizshme. Mukoza, sipas zonave ku ajo shtrihet ka reziljencë të ndryshme. Autorë të ndryshëm si (Lund, Suppli, Spreng, Korbler, etj), duke u nisur nga variacioni i madh i reziljencës mukozën e palëvizshme që mbulon fushën protetike e ndajnë në katër zona:

1. Zona fibroze e kreshtës hojezore
2. Zona fibroze në vijën mediane
3. Zona dhjamore
4. Zona e gjëndrave.

1 - Zona fibroze përfshin gjithë gjatësinë e kreshtës hojezore, ku mukoza ka submukozë por reziljenca është e vogël.\
2 - Zona fibroze në vijën mediane në qiellzën e fortë ku futet dhe torusi palatinal ka pak ose s'ka submukozë. Reziljenca është shumë e vogël ose nuk ka fare (kur është evident torusi palatinal).\
3 - Zona dhjamore që përfshin pjesën e përparme të qiellzës së fortë dhe rrudhat qiellzore (raphe palatine) me një shtresë submukoze uniforme e pasur me qeliza dhjamore. Mukoza e kësaj zone ka ngjyrë të kuqe dhe reziljencë mesatare.\
4 - Zona e gjëndrave shtrihet në 1/3 e prapme të qiellzës e mbuluar me mukozë e të fiksuar me shtresa të tjera të forta dhe me ndihmën e një shtrese të mirë submukoze që është e pasur me gjëndra sekretive. Në këtë zonë mukoza ka ngjyrë të kuqe dhe reziljenca është e rritur. Duke vlerësuar formën që ka qiellza, shumë autorë kërkojnë që gjatë protezimit duhet të imitohen në pllakë formacionet e qiellzës, sepse rrudhat qiellzore ndikojnë në të folur, kurse zona e pasme e pllakës së protezës duhet të lustrohet mirë, sepse ndikon pozitivisht që ushqimi të rrëshqasë me lehtësi.

Reziljenca e mukozës paraqet ndryshime dimensionale të mukozës (tegmentit) nën veprimin e forcave, të cilat veprojnë përmes bazës së protezës. Në zonat ku mbështetet baza e protezës ekzistojnë zona në trashësi dhe reziljencë të ndryshme, prandaj është me rëndësi të kemi njohuri mbi vendmbështetjen e protezës pjesore.

Reziljenca vlerësohet si komprimim spontan i indeve dhe aftësia e tyre për ta përshtatur ndaj ngarkesës. Sot shpjegohet si zhvendosje e lëngut nën bazën e protezës, meqë lëngjet janë të patkurrshme. Ky ndryshim i vëllimit të tegmentit është si rezultat i:

1. Mekanizmit cirkulator vaskular të mukozës dhe indeve të tjera nën protezë.
2. Lëvizjes së lëngut ekstravaskular.

Lëvizja kalon në indet fqinje nën ndikimin e forcave. Në varësi të drejtimit të forcës dhe lëvizjes së bazës së protezës çon në lëvizjen e lëngut dhe kthimit në pozicion fillestar pas largimit të forcës. Procesi i lëvizjes së lëngut në pjesën më të vogël kryhet përmes kanaleve intrakockore në kreshtën hojezore. Kalimi i lëngut nuk kryhet menjëherë pas veprimit të forcës, por nevojitet kohë e caktuar që ky proces të kryhet.

**Reziljenca e mukozës varet nga:**

* Struktura indore e tegmentit (gingiva)
* Intensiteti i forcave
* Madhësia e sipërfaqes së mukozës mbi të cilën mbështetet proteza
* Shpeshtësia e ngarkesës.

Ngarkesa e tegmentit nuk varet vetëm nga madhësia e sipërfaqes së cilën e mbulon proteza, por vendimtar është saktësia e mbështetjes së protezës në tegmentin e nofullës.

Pasaktësitë shkaktojnë mbingarkesë të sipërfaqeve të caktuara nga proteza. Shpeshherë ndodh që indet nën protezë t'i përshtaten formës së protezës. Ngarkesat jo normale shkaktojnë eksitime traumatike, indi reagon linjësisht me procese inflamatore që karakterizohen me hiperemi, ind granular, destruktim të bazës kockore etj. që vlerësohen si mbingarkesë funksionale.

Me rritjen e reziljencës në të njëjtën kohë rritet dhe lëvizshmëria e protezës. Lëvizshmëria e protezës rrit pengesat funksionale.

Përveç intensitetit të forcës, rëndësi ka drejtimi dhe vendi i veprimit të forcës në sipërfaqen e protezës. Ndodh të jetë në mesin e protezës, ndonjëherë në anë të protezës. Mund të ndodhë që ngarkesa të jetë qendrore ose mediane.

* Ngarkesa sagitale ose jashtë qendrës.
* Ngarkesa laterale ekscentrike ose në të tretën e jashtme të bazës së protezës.

Reziljenca e tegmentit përcakton masën e lëvizjes së bazës (shalës) së protezës me mbështetje të përzier ose gingivave por dhe komplet protezës gjatë përtypjes.

Reziljenca e ulët vepron në mënyrë të volitshme në statikën e protezës pjesore për shkak të amortizimit të dobët të forcave dhe shkakton rritje të forcave shtypëse në kockën e nofullave.

Reziljenca e lartë mundëson pranim dhe shpërndarje më të mirë të ngarkesave gjatë përtypjes por dhe rrit lëvizshmërinë e protezës. Tegmenti, gjatë rritjes së ngarkesave mekanike manifeston raporte deformimi të ashtuquajtura deformim akut të ngjashëm me atë të lëvizjes së dhëmbit.

Gjatë veprimit në vazhdimësi të forcës mund të shihen deformime të përhershme. Ky deformim i tegmentit në moshat e reja humbet në një afat prej 1 minuti, ndërsa në të moshuar vazhdon të qëndrojë për disa orë. Ky deformim përcakton masën e “fundosjes" së protezës në tegment që paraqitet pas shumë ditëve ose javëve. Vlerat për këtë kompresion afatgjatë shkon nga 0.2-0.3mm. Po të hiqet proteza për një kohë të gjatë mund të kemi kthim të gjendjes së parë.

Këto dukuri lidhen me deformimin e tegmentit për shkak të pranisë së lëngut pra si pasojë e ndryshimeve hidrodinamike që ndodhin në tegment dhe kockën e nofullave.

Gjatë ngarkesës mekanike të mukozës së fiksuar vjen lëvizja e lëngut në sistemin e enëve dhe intersticiumit. Mukoza e hollë dhe e atrofizuar kundrejt tegmentit të trashë dhe mirë të vaskularizuar manifeston reziljencë dhe deformim më të ulët. Ajo manifeston edhe tolerancë më të ulët ndaj dëmtimeve mekanike dhe toksike.

**Paraqitja e tegmentit ndaj veprimit të forcave**

Mukoza dhe dhëmbët sillen njëlloj si materie me elasticitet të lartë. Reaksioni dallohet nga intensiteti dhe kohëzgjatja. Duke patur parasysh kapacitetin e reziljencës së mundshme të mukozës dhe të dhëmbit por dhe shpejtësinë e kthimit në gjendje normale mund të thuhet se mukoza i nënshtrohet deformimit më të madh.

Gjatë kohës së aktivitetit, të sistemit stomatognat dhe kur kemi frekuencë të madhe të kontakteve okluzale, indet mbështetëse të bazës së protezës e humbin reziljencën dhe atëherë ndodhen para goditjeve të forta, pasi nuk ka lëvizje të mëtejshme të lëngjeve. Në një frekuencë të moderuar proteza së bashku me dhëmbët kufizues noton në dyshekun e fortë të “lëngut". Ajo bëhet njësi funksionale së bashku me dhëmbët e mbetur. Ekziston kohë e mjaftueshme që lëngu të kthehet në vendin e vet dhe proteza të kthehet në pozicionin e saj normal.

Për shkak të ngarkesave të mëdha që merr proteza parciale në përtypje që shprehet shpesh me fundosje të saj është e domosdoshme të sigurohet:

* Rritja e sipërfaqes së pllakës së protezës për shpërndarje të forcës në një hapësirë të madhe.
* Harmonia absolute e tegmentit me pllakën e protezës që mbështetet në mukozë.
* Guida stabël e protezës për eliminimin e rotacionit.
* Minimizimi i forcave tërheqëse gjatë vënies e heqjes së protezës.
* Mbyllja e buzëve të protezës me korrektësi.
* Pengimi i ushqimit nën protezë.

Po mos të sigurohen kushtet e mësipërme proteza do të ketë:

* Sipërfaqe jo të plotë kontakti me tegmentin, shpesh në formë pikash ose zonash.
* Stabilitet të pamjaftueshëm të pjesëve anësore të pllakës vestibulare dhe orale të shalëve të protezës.
* Problem me forcat tërheqëse.
* Problem me futjen e ushqimit.

Për përgatitjen e protezave pjesore korrekte dhe funksionale detyrimisht duhet bërë analiza e kompletuar për të gjithë faktorët të cilët kanë ndikim në diagnozë, terapi dhe prognozë.

Duhet bërë vlerësimi i zonave pa dhëmbë si lëvizshmëria e vogël, gjerësia e fushës protetike.

* Lartësia e proceseve alveolare në formë të njëjtë
* Qiellza e gjerë dhe e gjatë në rrafshin sagital.
* Kalimi uniform i mukozës fikse në atë të lëvizshme.

Në nofullën e poshtme vende me mukozë të hollë pa submukozë, janë në nivelin e dhëmbëve kaninë, të paradhëmballëve dhe ku ka ngritje kockore. Nga studimet e bëra autorë të ndryshëm kanë vlerësuar për nofullën e sipërme një reziljencë nga 0.6-1.6 mm, ndërsa në nofullën e poshtme nga 0.3-0.6 mm. Vlerat më të larta janë në pacientë që kanë përdorur për kohë të gjatë proteza të papërshtatshme. Me rezorbimin e kockës formohet një shtresë e trashë e indit lidhor që rrit reziljencën që sipas Shmidit arrin deri në 4.8 mm. Sipas Spreng reziljenca ndahet në tre grupe:

* Në grupin e parë fut reziljencën deri në 0.4 mm
* Në grupin e dytë fut reziljencën deri në 0.9 mm
* Në grupin e tretë fut reziljencën mbi 0.9 mm

Ndërsa Gigeri pretendon se shkalla e reziljencës së mukozës në pjesë të ndryshme të fushës protetike luhatet në kufijtë nga 0.3-4 mm. Reziljenca e mukozës është faktor i rëndësishëm dhe duhet të vlerësohet gjatë përgatitjes së protezave me pllakë. Reziljenca nga 0.4-0.9 mm krijon kushte normale për qëndrueshmëri të mirë të protezës me pllakë.

**Mukoza e lëvizshme**

Për vlerat protetike kjo mukozë ndahet në:

1. Mukozë aktive e lëvizshme
2. Mukozë pasive e lëvizshme

**Mukoza aktive e lëvizshme**

Kjo mukozë ka në brendësi submukozë të pasur me qeliza dhjamore, enë gjaku, limfë, fije nervore dhe elastike. Kjo mukozë mbulon buzët, faqet, një pjesë të muskujve në afërsi të fushës protetike.

Kjo mukozë vihet në lëvizje nga aktivizimi i muskujve që ndodhen në brendësi ose në afërsi të saj. Mukoza aktive e lëvizshme në disa vende paraqitet në formën e fijëzave (frenulume, plika).

**Mukoza pasive e lëvizshme**

Ose zona neutrale ka në përbërje submukozë të hollë, pak qeliza elastike dhe dhjamore. Në vartësi të përbërjes kjo mukozë ka lëvizshmëri të kufizuar. Ajo nuk zhvendoset, vetëm në rastet kur tërhiqet nga mjeku ose ushtrohet ndonjë forcë. Kjo mukozë vendoset në anën buzore, të faqeve të kreshtave hojezore në të dy nofullat, në brendësi të nofullës së poshtme gjatë gjithë kufirit të muskujve mylohyoid. Kjo mukozë pra është kufiri ndërmjet mukozës së palëvizshme dhe asaj aktive të lëvizshme.

Njohja e kësaj mukoze pasive të lëvizshme ka rëndësi, si zonë e shtrirjes së protezave me pllakë, në rritjen e qëndrueshmërisë në sigurimin e një mbylljeje hermetike anësore.

Ky efekt arrihet kur buzët e protezës kapin 1-1.5 mm nga mukoza pasive e lëvizshme, ndërsa kur kufiri i protezës kalon më lart, pra në mukozën aktive të lëvizshme do të kemi dëmtime mukozale si dhe lëvizje të protezës, si rezultat i veprimit negativ që ka kjo mukozë në qëndrueshmërinë e protezës.

#### GJËNDRAT E PËSHTYMËS

Funksioni kryesor i aparatit dhëmbë nofullë është ai përtypës e fonetik. Por ky funksion është i pamundur pa pjesëmarrjen e pështymës, e cila lag ushqimin dhe bën të lehtë gëlltitjen, përpunimin gastrik, për një të folur korrekte dhe të lehtë, mënjanim të tharjes së gojës, për parandalimin e dëmtimeve mekanike e patologjike të indeve etj.

Në gojë sekretojnë pështymë tre çifte gjëndrash:

1. **Gjëndrat parotis** - Ndodhen në të dy anët e krahëve të nofullës së poshtme dhe mbulohen nga fijet e muskulit maseter. Pështyma e sekretuar derdhet në hapësirën e gojës nëpërmjet kanalit të Stenonit, që kalon nëpër muskulin maseter në atë bucinator dhe hapet në hapësirën e gojës në nivelin e dhëmballës së parë sipër.
2. **Gjëndrat submandibulare** - Janë të vendosura nën muskulin mylohyoid, takon në trupin e nofullës së poshtme, anash muskulit digastrik. Pështyma derdhet nëpërmjet kanalit të Wartonit (afër frenulum lingue).
3. **Gjëndrat sublinguale** - Këto gjëndra janë të vendosura më në sipërfaqe, nën mukozë, afër frenulum lingue. Vendosen në sipërfaqen e sipërme të muskulit mylohyoid. Kanali i gjëndrës hapet së bashku me atë të gjëndrave submandibulare në kanalin e Wartonit.

**Pështyma**

Pështyma është një solucion ujor që prodhohet nga gjëndrat e pështymës dhe derdhet në kavitetin oral. Ajo përbëhet nga 99.4% ujë, 0.6% lëndë inorganike (Ca++, fosfate, fluor, bikarbonate etj.), si dhe mukopolisaharidet, amilaza, imunoglobulinat, lizozimat, laktoferrina etj.

Sasia e pështymës e prodhuar në 24 orë është nga 500-1500 ml. Fluksi normal i derdhjes shkon 0.35 ml/min kurse i imponuar 1-2 ml/min. Ushqimet e forta e shtojnë sasinë e pështymës.

Roli i pështymës është në mbrojtjen e indeve të buta dhe të forta nga tharja. Ajo njom masën ushqimore, lehtëson përtypjen dhe gëlltitjen; ndihmon në shije, në pastrimin e gojës nga mbeturinat ushqimore dhe në shpërbërjen e sheqernave.

PH normal i pështymës është 6.8-7.2, PH acid është 5.5 kurse ai bazik 7.8.

PH i pështymës gjatë natës ulet, në mëngjes ngrihet dhe vlerën maksimale e ka pasdite. Kur kemi mungesë të theksuar të higjienës së gojës, PH ulet (acid).

#### ZGAVRA E GOJËS DHE RAPORTET E NOFULLAVE DHE DHËMBËVE NDËRMJET TYRE

Zgavra e gojës si pjesë e aparatit dhëmbë-nofullë-fytyrë është fillesa e aparatit tretës.

Zgavra e gojës nuk kufizohet vetëm në përpunimin fillestar të ushqimit por merr pjesë në frymëmarrje e fonetikë. Ajo ndahet në dy pjesë:

a) Në paragojën (vestibulum oris) dhe\
b) Në hapësirën e vërtetë të gojës (cavum oris proprium)

**a) Paragoja** - kufizohet nga buzët, faqet vestibulare të dhëmbëve së bashku me kreshtat hojezore. Prapa arrin deri në regjionin e dhëmballës së fundit. Në nofullat pa dhëmbë kjo hapësirë zhduket. Ekzistenca e këtyre indeve në këtë hapësirë ka rëndësi protetike, sepse ndikon në qëndrueshmërinë e protezës. Në këtë zonë ndodhen frenulumet, plikat si dhe kemi ndarjen në zonën e nofullës së sipërme dhe atë të poshtme.

Secila prej tyre ndahet në tri zona, në dy anësore (faqeve) dhe një buzore ose të përparme. Me humbjen pjesore të dhëmbëve, edhe goja në zonat me mungesa mbetet bosh dhe me kalimin e kohës dhëmbët e anës tjetër ose proceset alveolare afrohen për të mbushur hapësirat. Këto hapësira duhet të protezohen sa më shpejt pas heqjes së dhëmbëve, si dhe duhet të imitohet sa më tepër natyrshmëria në vendosjen e dhëmbëve në kreshtë, artikulimi me dhëmbët antagonistë, si dhe vendosja e papilave dhe e jugave alveolare në protezë.

**b) Hapësira e vërtetë e gojës (cavum oris proprium)**

Kjo hapësirë kufizohet anash dhe përpara nga sipërfaqja e brendshme e dhëmbëve dhe kreshtat hojezore. Lart kufizohet nga qiellza e fortë dhe e butë deri në linjën “AH". Poshtë kufizohet nga gjuha dhe dyshemeja e gojës dhe anash pala pterigomandibulare. Prapa kufizohet nga hyrja për në aparatin digjestiv e respirator. Në këtë hapësirë derdhet pështyma nga gjëndrat submandibulare e sublinguale si dhe gjuha që ka funksione të rëndësishme në të folur, gëlltitje, shije dhe thithje.

Dhëmbët në gojë vendosen njëri pas tjetrit dhe ndajnë dy hapësirat.

Dhëmbët krijojnë një vazhdimësi nëpërmjet pikave të kontaktit, që në moshat e vjetra kthehen në sipërfaqe kontakti.

Pikat e kontaktit forcojnë radhën e dhëmbëve gjatë përtypjes duke siguruar shpërndarje uniforme të forcave si dhe ruajtjen e gingivave nga veprimi traumatik i ushqimeve mbi papilat gingivare. Kjo gjendje duhet të sigurohet dhe gjatë protezimit të defekteve pjesore, për t'u ruajtur nga mbingarkesa e dhëmbëve dhe dëmtimet gingivare.

**Raportet e nofullave dhe dhëmbëve ndërmjet tyre**

Për të realizuar përtypjen duhet që dhëmbët natyrorë të takohen ndërmjet tyre. Ky takim realizohet kur nofulla e poshtme nën veprimin e muskujve që kapen në të lëviz duke siguruar takimin e sipërfaqeve përtypëse të dhëmbëve (artikulim) me njëra-tjetrën. Mbyllja ose okluzioni është një takim dinamiko-funksional i dhëmbëve dhe kur kjo mbyllje lidhet me takimin maksimal të sipërfaqeve përtypëse të dy nofullave, kokat artikulare të nofullës së poshtme do të vendosen prapa në fosën artikulare dhe me tkurrje të menjëhershme të muskujve që mbyllin gojën. Kjo mbyllje quhet okluzion qendror.

Shpesh ndodh që takimet e dhëmbëve gjatë mbylljes janë të ndryshme, në varësi të zhvillimit të sistemit dhëmbë-nofullë-fytyrë, të funksionit të muskujve, të vendosjes së dhëmbëve, etj. Këto mbyllje janë fiziologjike e patologjike.

**Mbyllja normale fiziologjike:**

**1 - Mbyllje “Eugnat"**

Dhëmbët ballorë të nofullës së sipërme mbulojnë dhëmbët ballorë të poshtëm 1.5-3mm, ndërsa dhëmbët anësorë, kalojnë mbi dhëmbët anësorë poshtë dhe çdo dhëmb i nofullës së sipërme takon me dy dhëmbë të nofullës së poshtme me antagonist primar dhe atë sekondar.

Antagonist primar quajmë dhëmbin me të njëjtin emër dhe sekondar dhëmbin pasues.

E kundërta ndodh me dhëmbët e nofullës së poshtme ku, antagonist primar është dhëmbi me të njëjtin emër dhe sekondar dhëmbi që është përpara.

Nga ky rregull bëjnë përjashtim dy dhëmbë, prerësi qendror poshtë dhe dhëmballa e tretë sipër që takon vetëm me dhëmballën e tretë poshtë. Raporte të tilla të radhës së dhëmbëve është e domosdoshme të sigurohen edhe gjatë përgatitjes së protezave të ndryshme. Një vendosje e tillë e dhëmbëve siguron jo vetëm anën estetike, por dhe qëndrueshmërinë e protezës në lëvizjet e ndryshme të nofullës gjatë të ngrënit e të folurit.

Në mbylljet fiziologjike bën pjesë dhe “mbyllja ortognat". Në këtë mbyllje dhëmbët ballorë të dy nofullave bëjnë takim majë me majë. Kurse dhëmbët anësorë kanë takime si në mbylljet normale.

**Mbyllja biprognatike (Biprognati fiziologjike)**

Në këtë lloj mbyllje kemi zhvendosje përpara të dhëmbëve ballorë të dy nofullave.

**Mbyllje opistognatike** - Kjo mbyllje fiziologjike siguron mbulim ballor 1-2mm. Sigurohen mirë hapje dhe mbyllje goje, ka vështirësi në lëvizjet anësore dhe lëvizjet propulsive.

**Mbylljet patologjike**

**Mbylljet prognatike** - Kur nofulla e sipërme është e dalë para dhe nuk takojnë me dhëmbët ballorë poshtë. Kjo ndodh si rezultat i daljes së dhëmbëve dhe kreshtës hojezore përpara.

**Mbyllja progenike** - Është një mbyllje e kundërt me nofullën e sipërme. Në këtë rast kemi dalje para të kreshtës hojezore të nofullës së poshtme me gjithë dhëmbët ballorë. Dhëmbët anësorë kanë raporte meziale.

**Mbyllje e thellë** - Në këtë lloj mbyllje kemi mbulim shumë të thellë të dhëmbëve ballorë poshtë nga dhëmbët ballorë sipër. (deri në mbulim të plotë të kurorave të dhëmbëve ballorë poshtë). Në këtë lloj mbulimi, shpesh kemi dëmtime gingivare, çrregullim në A.T.M. dhe vështirësi në lëvizje të nofullës së poshtme.

**Mbyllje e hapur** - Dhëmbët ballorë të dy nofullave nuk takojnë ndërmjet tyre. Krijohet një hapësirë dhe kjo në vartësi të anomalisë. Dhëmbët anësorë mund të takojnë ose jo me antagonistët. Pacientët me këtë gjendje anomalie kanë shqetësime funksionale estetike dhe fonetike.

**Mbyllja e kryqëzuar** - Kjo mbyllje patologjike vihet re në dhëmbët anësorë nga moszhvillimi i plotë i kreshtës hojezore. Në këto raste dhëmbët anësorë sipër nuk mbulojnë dhëmbët e poshtëm anësorë me tuberkulat vestibularë, por këto tuberkula futen në fisurën qendrore të sipërfaqeve përtypëse të dhëmbëve të nofullës së poshtme. Kjo vendosje e kryqëzuar mund të jetë e njëanshme ose e dyanshme.

Mbylljet fiziologjike krijojnë normalitet tek pacientët dhe nuk shkaktojnë çrregullime në aparatin dhëmbë-nofullë-fytyrë, ndërsa mbylljet patologjike japin ndryshime dhe dëmtime morfo-funksionale. Mbylljet patologjike duhet të korrigjohen në mosha të reja me metoda ortodontike dhe më vonë me metoda kirurgjikale ose ortopedike.

#### MUSKUJT E APARATIT PËRTYPËS

Muskujt e aparatit përtypës vënë në lëvizje nofullën e poshtme, por dhe kanë influencë në zhvillimin e formimin e skeletit të fytyrës dhe nofullave.

Sipas ndërtimit, të gjithë muskujt e aparatit përtypës, futen në muskulaturën e lëmuar dhe janë muskuj të lirë, të vullnetshëm.

Të gjithë muskujt janë në unitet midis tyre, rënia e funksionit të një muskuli ndikon në punën e gjithë aparatit përtypës dhe prishjen e rregullshmërisë së funksionit përtypës.

Sipas vendosjes dhe funksionit që kanë, muskujt janë ndarë në disa grupe:

**1 - Muskujt që ngrenë nofullën e poshtme - (realizojnë mbylljen e gojës)**

* **a) Muskuli temporal** - Është muskul çift i fuqishëm dhe është më i madh nga të gjithë muskujt e tjerë nga shtrirja. Ka një sipërfaqe 8 cm². Muskuli Temporal fillon nga gropa e kockës temporale në formë freskoreje, shkon poshtë nën harkun zigomatik dhe fiksohet në procesin koronoid dhe në pjesën e përparme të ramus mandibulë. Gjatë tkurrjes së tij ai ngre mandibulën dhe bën që dhëmbët të takohen.
* **b) Muskuli maseter** - Ky muskul ka formë katërkëndëshi që fillon nga harku zigomatik duke vazhduar poshtë në faqen laterale të buzës së poshtme të ramusit mandibular ku dhe fiksohet. Janë muskuj të fuqishëm me një sipërfaqe 7-7.5 cm². Tkurrja e dyanshme e muskujve maseterë zhvendos nofullën e poshtme lart dhe pak përpara.
* **c) Muskuli pterigoid i brendshëm** - Forma dhe drejtimi i muskujve është i njëjtë me atë maseter, vetëm se ky vendoset nga ana e brendshme e nofullës së poshtme. Ky muskul ka një sipërfaqe 4.9 cm² dhe fillon nga gropa pterigoide e kockës sfenoidale dhe përfundon në faqen e brendshme të nofullës së poshtme, në këndin e saj, tuberozitetin pterigoid. Ky muskul kur tkurret ngjan me atë maseter. Tkurrja e muskujve pterigoidë të brendshëm ngre mandibulën duke bërë që dhëmbët të takojnë me dhëmbët maksilarë.

Mbyllja e gojës nuk është rezultat i tkurrjes së një muskuli, por i gjithë muskujve që ngrenë nofullën që veprojnë së bashku.

Forca kontraktuese e muskulit maseter shkon rreth 75 kg, muskuli pterigoid i brendshëm 40 kg, muskuli Temporal 80 kg. Po të tkurren të tre muskujt njëherësh prodhohet një forcë mbi 390 kg.

Kjo forcë nuk është e nevojshme për përtypjen e ushqimit, prandaj për bluarjen e ushqimeve njeriu nuk bën tkurrje maksimale të muskujve, sepse nevoja është për një forcë mesatare rreth 50-80 kg.

**Muskujt që ulin nofullën e poshtme**

Ky grup muskujsh ka veprim të kundërt me ato që folëm më sipër.

1. **Muskuli milohioid** - Është muskul i gjerë dhe së bashku me muskulin e anës tjetër formon dyshemenë e gojës. Ky muskul fillon në anën e brendshme të nofullës dhe kapet në kockën hioide me anë të një tendini të fuqishëm.
2. **Muskuli genihyoid** - Fillon në spina submentale të nofullës së poshtme dhe mbaron me një tendinë në kockën hioide. Tkurrja e këtij muskuli ul nofullën e poshtme.
3. **Muskuli digastrik** - Është i ndarë në dy pjesë:
   * a) Pjesa posteriore që merr origjinën nga incizura mastoidea, vazhdon poshtë dhe përpara duke përfunduar në tendinin e ndërmjetëm të kockës hyoide.
   * b) Pjesa anteriore që merr fillese nga fosa digastrike e sipërfaqes linguale të mandibulës duke vazhduar prapa dhe poshtë për t'u fiksuar në të njëjtin tendin ku fiksohet dhe pjesa posteriore e këtij muskuli.

Kur tkurren muskujt e dy anëve dhe kur kocka hyoide mbahet e fiksuar nga muskujt supra dhe infrahyoidë, mandibula ulet duke larguar dhëmbët nga kontakti. Kur mandibula është e fiksuar, muskujt digastrikë së bashku me muskujt supra dhe infrahyoidë ngrenë kockën hyoide, lëvizje e nevojshme për të kryer aktin e gëlltitjes.

**Muskujt pterigoidë të jashtëm**

Për të kryer funksionin përtypës, krahas lëvizjeve hapje dhe mbyllje goje duhen dhe lëvizjet anësore të nofullës. Në këto lëvizje rol të rëndësishëm luajnë muskujt pterigoidë të jashtëm.

Këta muskuj fillojnë në pjesën e jashtme të kreshtës pterigoide (lamina eksterna) të kockës sfenoidale dhe kapen në procesin kondilar të mandibulës dhe kapsulën artikulare të ATM. Po të tkurren të dy muskujt në të njëjtën kohë do të kemi zhvendosje dhe ulje poshtë të nofullës së poshtme. Po të tkurret vetëm njëri muskul kemi zhvendosje të nofullës para dhe anash nga ana e kundërt e tkurrjes muskulore.

**Muskujt e mimikës**

Krahas muskujve të lartpërmendur, rëndësi në këtë kompleks muskujsh kanë dhe muskujt e mimikës që janë të vendosur në hyrjen e gojës dhe të faqeve.

Këta muskuj luajnë një rol të rëndësishëm dhe ndikojnë në funksionin përtypës. Janë të vendosur në 4 shtresa ku mund të përmendim tre plane vendosjeje.

* Në planin e parë sipërfaqësor ndodhen tri çifte muskujsh: 1) muskuli trekëndësh i buzës së poshtme; 2) muskuli katërkëndësh i buzës së sipërme dhe 3) muskuli zigomatik.
* Në planin e dytë ka dy çifte muskujsh: 1) muskuli katërkëndësh i buzës së poshtme; 2) muskuli kanin.
* Në planin e tretë (i thellë) janë 4 çifte muskujsh: 1) muskuli prerës i sipërm; 2) muskuli prerës i poshtëm; 3) muskuli i mjekrës; 4) muskuli bucinator.

Funksioni i këtyre muskujve është lëvizja e mimikës së fytyrës. Këto kanë vlerë gjatë përgatitjes së protezave.

#### MEKANIZMI I LËVIZJEVE TË NOFULLËS SË POSHTME

Lëvizja e nofullës së poshtme është shumë e ndërlikuar, sepse kryen shumë lëvizje si në rrëshqitje, para, prapa dhe anësore. Këto lëvizje janë si rrjedhojë e tkurrjes të një apo një grup muskujsh.

Lëvizjet ndikohen dhe nga format e harqeve dhëmbore, raportet ndërmjet tyre, lloji i ushqimit, sistemi nervor, mosha, etj. Lëvizjet e nofullës së poshtme në raport me nofullën e sipërme mund të vlerësohen si më poshtë:

1 - Lëvizjet hapje dhe mbyllje e gojës, ose lëvizje shigjetore (vertikale)\
2 - Lëvizjet e nofullës së poshtme përpara dhe prapa që kryhen në planin shigjetor dhe janë lëvizje propulsive (sagitale).\
3 - Lëvizjet anësore që bën nofulla e poshtme, ose lëvizje majtas-djathtas kryhen në planin transversal (transversale)

**1 - Lëvizja fiziologjike e hapjes së gojës**

Kjo lëvizje kryhet nga tkurrja e muskujve përtypës që hapin e mbyllin gojën. Kur hapet goja, nofulla e poshtme është në tërheqje, prerësit qendrorë poshtë ulen 2-3cm. Vlerësohet si lëvizja sharnir dhe boshti i rrotullimit kalon përmes dy kokave artikulare të nofullës që është i palëvizshëm dhe jep pozicionin më prapa të kokës artikulare.

Kur nofulla e poshtme ulet jo më shumë se 4mm bën që kokat artikulare të rrotullohen në vend rreth boshtit të tyre dhe disku artikular qëndron në vend dhe nuk kemi zhvendosje.

Lëvizjet hapje e mbyllje kanë vlerë në kapjen dhe prerjen e ushqimeve. Ky veprim kalon në disa faza:

* Faza e parë - është hapja e gojës
* Faza e dytë - është kur nofulla zhvendoset përpara deri në barazim të dhëmbëve ballorë të dy nofullave.
* Faza e tretë - Në këtë fazë arrihet që dhëmbët ballorë të dy nofullave takohen.
* Faza e katërt - Kemi takimin e dhëmbëve ballorë në okluzion qendror.

**2 - Lëvizjet para- prapa**

Lëvizja zhvendosëse prapa (retropulsive) arrihet nga tkurrja e fijeve të pasme dhe horizontale të muskulit temporal që tërheq kokën artikulare.

**3 - Lëvizjet anësore të nofullës së poshtme**

Lëvizjet anësore kanë vlerë të madhe në përtypje, sidomos në ushqimet me konsistencë të fortë.

Këto lëvizje marrin nismë nga pozicioni i okluzionit qendror. Por që nofulla e poshtme të bëjë zhvendosje anësore, fillimisht goja hapet (ulet nofulla poshtë), bëhet barazimi i dy nofullave, pastaj nofulla ngrihet lart dhe atëherë fillon lëvizja e nofullës majtas - djathtas dhe kryhet funksioni përtypës. Ana e nofullës që kryen bluarjen e ushqimit quhet zona aktive, kurse ana tjetër e nofullës quhet zona pasive ose balancuese.

Këto lëvizje kryhen kryesisht me tkurrjen e muskulit pterigoid të jashtëm të anës ku bëhet përtypja. Koka artikulare e anës aktive rrotullohet në vend rreth boshtit të vet, ose bëhet një zhvendosje e vogël anash dhe jashtë. Koka artikulare e anës kompensuese zhvendoset përpara-poshtë dhe brenda duke krijuar me planin shigjetor një kënd afërsisht 15°-20° (mesatarisht 17°) që njihet si Këndi i Benetit.

Po të regjistrohen lëvizjet e nofullës së poshtme majtas-djathtas në nivel të prerësve qendrorë poshtë do të krijohet një kënd rreth 140° me një mesatare 120° që quhet dhe Këndi Godik, ose këndi i lëvizjeve laterale të pikës incizivale.

Njohja dhe vlerësimi i lëvizjeve kryesore të nofullës së poshtme nëpërmjet kyçit ka rëndësi në protetikë, prandaj duhet të harmonizohet mbyllja me morfologjinë funksionale të dhëmbëve e të kyçit, e në veçanti me dhëmbët artificialë, me qëllim që të parandalohen çrregullimet funksionale statike e dinamike, sidomos në protezat e plota.

#### ANATOMIA KLINIKE E NOFULLAVE ME MUNGESA PJESORE TË DHËMBËVE

**1 - Formacionet klinike në nofullën e sipërme**

Gjatë përgatitjes së protezave pjesore është e domosdoshme të njihemi me gjendjen klinike të nofullës ku do të vendoset proteza pjesore. Në çdo pacient në varësi të individualitetit, numrit të dhëmbëve të hequr, kohës kur janë hequr, gjendjes së dhëmbëve të mbetur, kemi të bëjmë me një status të veçantë klinik për protezim. Sidoqoftë, gjatë ekzaminimit objektiv me anë të instrumenteve të domosdoshme do të vlerësojmë disa formacione klinike.

* **Frenulum labi superior** një fijëz indore e ngritur nga mukoza e lëvizshme shkon në mukozën e palëvizshme të procesit alveolar në vijën mediane në mes të dy centralëve sipër. Shpesh kjo fijëz indore futet ndërmjet centralëve, duke krijuar hapësirë ndërmjet tyre. Kur kemi mungesa dhëmbësh, frenulumi duhet të lihet i lirë nga pllaka e protezës, ndërsa kur bëhet pengesë hiqet me ndërhyrje kirurgjikale.
* Në nivelin e premolarit të parë dhe të dytë nga ana vestibulare shpesh janë evidente **plikat bukale**. Këto plika fillojnë nga mukoza e lëvizshme dhe arrijnë në mukozën e palëvizshme duke e ndërprerë këtë mukozë. Por, dhe në këtë rast është e domosdoshme që pllaka e protezës të lirohet dhe plikat të jenë të lira gjatë gjithë kohës kur proteza ndodhet në gojë.
* Distalisht në regjionin e molarit të parë, të dytë dhe të tretë kemi **tuberin maksilar**, i cili është i fryrë dhe pllaka e protezës në këtë zonë ka vështirësi për t'u vendosur. Kjo fryrje zakonisht është në të dy anët përveç rasteve kur ndërhyrjet kirurgjikale janë bërë traumatike dhe zona është dëmtuar. Në rastet kur krijohet vështirësi për protezën duhet paraprakisht të bëhet ndërhyrje kirurgjikale për normalizim të formacionit, ose në të kundërt, duhet liruar në njërën anë proteza, por mund të përdoret edhe rezina elastike.
*   Në vijën mediane të palatumit (qiellzës) shpesh formohet një e ngritur kockore e quajtur **“torus palatin"**. Forma dhe përmasat e torusit janë të ndryshme dhe shumë autorë si (Landa, Lejoyeux, Guilly) e kanë klasifikuar në 5 forma:

    1. Forma vezake e vendosur në 1/3 e pasme qiellzore.
    2. Forma e shtrirë dhe kap 2/3 e pasme të qiellzës.
    3. Forma e shtrirë dhe vendoset në 2/3 e përparme të qiellzës.
    4. Forma e ngushtë që kap 1/3 e përparme. (Kjo formë paraqitet shpesh në qiellza të ngushta e të thella).
    5. Forma që kap gjithë gjatësinë e vijës mediane.

    Format e ndryshme të torusit palatinal ndikojnë negativisht, kryesisht në protezimet me pllakë. Kur ky formacion kockor është në përmasa të vogla protezimi është më i lehtë, vështirësi krijohet kur ky formacion është i gjerë dhe kap gjithë gjatësinë në qiellzë. Që ky formacion mos të ndikojë negativisht në protezim përdoret ndërhyrje kirurgjikale dhe ajo ortopedike, nëpërmjet largimit të sipërfaqes së brendshme të pllakës së protezës në zonën ku do të ketë kontakt me këtë formacion kockor, ose duke përdorur rezinat elastike.
* Në pjesën e pasme të qiellzës së fortë është kufiri ndërmjet palatum durum dhe vijës transversale që bashkon molarët e fundit. Kjo zonë kufitare shprehet si **linja (AH)**. Kjo linjë ka rëndësi praktike gjatë përgatitjes së protezave me pllakë dhe sidomos kur kjo pllakë arrin deri në këtë kufi.
* Pas heqjes pjesore të dhëmbëve natyrorë **kreshtat hojezore** pësojnë ndryshime të rëndësishme morfo-funksionale. Kështu ajo fillon të rezorbohet e të atrofizohet, e lidhur me kohën dhe shkakun e heqjes së dhëmbëve. Nga kjo atrofi kreshta hojezore pëson ndryshime në lartësi e gjerësi.

Atrofia e kreshtave hojezore shpesh është uniforme, por ndodh që nga heqja traumatike krijohen defekte me humbje kockore. Në këto raste përveç zëvendësimeve të dhëmbëve duhet të zëvendësohen dhe indet kockore të humbura.

**2 - Formacionet klinike të nofullës së poshtme**

Nofulla e sipërme është fikse, ndërsa nofulla e poshtme është e lëvizshme dhe siguron mundësinë që në kontakt me nofullën e sipërme të bëjë përtypjen e ushqimit si dhe fonetikën.

* Edhe nofulla e poshtme, gjatë ekzaminimit, në vijën mediane nga ana vestibulare ka **frenulum labi inferior**, një fijëz me ind lidhor që duhet liruar kur kemi protezim në atë zonë.
* Gjithashtu në regjionin e premolarëve nga ana vestibulare kemi **plikat bukale**.
* Nga ana linguale kemi **frenulum lingue**, nga brenda **linjën milohyoidea**, një e ngritur kockore që krijon konveksitet dhe ndikon në qëndrueshmërinë e protezës.
* Gjithashtu, shpesh në regjionin e premolarit të parë nga ana linguale kemi një ngritje kockore që quhet **torusi mandibular**. Ky formacion duhet të përfshihet nga proteza duke e liruar, ose duke përdorur rezinën elastike apo paraprakisht bëhet ndërhyrje kirurgjikale.
* Gjithashtu kur mungojnë dhëmbët në regjionin distal kemi **tuberkulin alveolar mandibular** që, kur është i fiksuar përfshihet nga pllaka e protezës, në të kundërt nuk përfshihet.

***

### Kapitulli II

#### NDRYSHIMET BIOLOGJIKE TË KUSHTËZUARA QË NDODHIN ME HUMBJEN E NJË OSE MË SHUMË DHËMBËVE

Me humbjen e një ose më shumë dhëmbëve, prishet ekuilibri biomekanik që kushtëzohet me prishjen e renditjes së pandërprerë të dhëmbëve dhe humbjen e kontaktit maksimal të sipërfaqeve përtypëse të dy nofullave. Rezorbimi kockor pas heqjes së dhëmbëve është individual dhe varet nga lloji i sëmundjes që është bërë shkak për heqjen e dhëmbit ose dhëmbëve. Shkalla e rezorbimit alveolar varet dhe nga aftësia reaktive e organizmit. Në nofullën e sipërme rezorbohet më shumë lamina eksterna për shkak të ndërtimit kompakt të strukturës palatinale të kockave si dhe procesit alveolar. Në nofullën e poshtme procesi i rezorbimit shkon në të kundërt. Në anën vestibulare rezorbimin e parandalon struktura kompakte e kockës, pra kemi zgjerim të kockës (linja oblike eksterne).

Me heqjen e dhëmbëve ekuilibri biostatik çrregullohet, ku, si shkak është mungesa e forcave, të cilat deri atëherë kanë mbajtur dhëmbët fqinjë dhe antagonistë në ekuilibër. Pra, çdo dhëmb në gojë qëndron në pozicionin e caktuar në bazë të 4 forcave: forcës vertikale që vjen nga lart-poshtë, forcës kundërvepruese nga poshtë-lart, si dhe dy forcave anësore.

Funksioni përtypës në defektet e vogla përkohësisht kompensohet, p.sh kur mungon një ose dy dhëmbë që janë të shpërndarë në pozicione të ndryshme të nofullave.

Me rritjen e numrit të dhëmbëve të hequr fillon e ndryshon funksioni përtypës. Mungesa e dhëmbëve natyrorë sjell jo vetëm ndryshime funksionale por dhe estetike. Për të evituar këto ndryshime duhet të zëvendësohen defektet me proteza të ndryshme. Këto proteza duhet të zëvendësojnë dhëmbët e humbur, defektet alveolare duke i kthyer pacientit funksionin dhe estetikën e humbur, duke mënjanuar çrregullimet në sistemin dhëmbë - nofullë - fytyrë. Format klinike që vihen re janë të ndryshme dhe varen nga numri i dhëmbëve të hequr, nga koha e heqjes së tyre, nga vendi që zënë në harkun dhëmbor, nga gjendja e indeve të forta, paradontit, si dhe nga gjendja e përgjithshme e organizmit. Pas heqjes së dhëmbëve lindin këto simptoma:

1 - Prishja e vazhdimësisë së harkut dhëmbor\
2 - Lindja e grupeve funksionale dhe jofunksionale\
3 - Ngarkesa funksionale e dhëmbëve që mbeten\
4 - Spostimi i dhëmbëve\
5 - Çrregullime në përtypje dhe estetikë\
6 - Çrregullime në të folur\
7 - Çrregullime në A.T.M.

**1 - Prishja e vazhdimësisë së harkut dhëmbor**

Ky fenomen krijohet nga mungesa e një, dy deri në 13 dhëmbë. Pra me heqjen e disa dhëmbëve harqet dhëmbore humbasin vazhdimësinë jo vetëm morfologjike, por dhe funksionale. Humbet ekuilibri i balancuar dhe dhëmbët nuk i nënshtrohen 4 forcave për të ruajtur pozicionin normal në nofullë si dhe me dhëmbët antagonistë.

Intensiteti i këtyre ndryshimeve varet nga kualiteti i indeve mbështetëse dhe kohëzgjatja e mungesave dhëmbore.

Ndryshimet e pozicionit të dhëmbëve ndodhin si në rrafshin sagital, transversal dhe frontal duke përcaktuar inklinimin, rotacionin dhe migrimin.

**Inklinimi** shkon në drejtim mezial dhe distal. Inklinimi mezial i dhëmbëve shihet më tepër në nofullën e poshtme që shpjegohet me formën dhe orientimin e rrënjëve të premolarëve dhe molarëve. Në nofullën e sipërme inklinimi vestikular është më i shpeshtë. Këto ndryshime ndikojnë negativisht në vendosjen e elementeve retentive që shpesh prodhojnë ngarkesa të panevojshme mbi dhëmbët mbështetës.

**Rotacioni** shpesh ndodh tek premolarët e nofullës së poshtme meqë kanë rrënjë të shkurtra në formë konike. Rotacioni ndodh dhe tek premolari i dytë sipër, sidomos kur kombinohet me migrimin e dhëmbit. Ky rotacion mund të shkaktojë vendosjen e anës vestikulare të dhëmbit me anën distale, meziale apo orale. Kjo gjendje ndihmon negativisht në vendosjen e elementeve retentive të protezës. Është e domosdoshme ndërhyrja tek këto dhëmbë që të bëhen të vlefshëm për protezim.

**2 - Lindja e grupeve funksionale dhe jofunksionale**

Kur në gojë kemi mungesa dhëmbësh, sidomos të dhëmballëve dhe paradhëmballëve pacienti përdor për përtypjen e ushqimit dhëmbët ballorë. Këto dhëmbë krahas funksionit prerës, fillojnë të kryejnë gradualisht dhe bluarjen e ushqimit. Kjo bën që buza prerëse gradualisht të kthehet në sipërfaqe përtypëse dhe korona e dhëmbit të zvogëlohet në lartësi dhe si pasojë kemi shkurtim të distancës ndërmjet nofullave (lartësia vertikale). Këto dhëmbë, të cilët marrin funksionin përtypës, quhen grupe funksionale, kurse dhëmbët e tjerë të cilët ndodhen në gojë por nuk kanë kontakte me dhëmbë të nofullës tjetër, pra nuk marrin pjesë në përtypje quhen grupe jofunksionale. Grupet funksionale mund të jenë në regjionin ballor siç u paraqit më sipër, por mund të jetë në regjionin distal në njërën anë apo në dy anët, ku mund të ketë 2-3, ose më tepër dhëmbë.

**3 - Ngarkesa funksionale e dhëmbëve të mbetur**

Kur pacienti ka në gojë të gjithë dhëmbët ngarkesa që merr çdo dhëmb shpërndahet në mënyrë uniforme dhe dhëmbi nuk mbingarkohet. Jetëgjatësia e dhëmbëve është e madhe dhe nuk kemi largim nga pozicioni normal i tyre. Gjatë mungesës së disa dhëmbëve, krijohen grupe funksionale dhe jofunksionale, ngarkesa e marrë në përtypje nga disa dhëmbë bën që ato të mbingarkohen.

Kjo mbingarkesë na çon shpesh në okluzione traumatike. Okluzioni traumatik paraqet një formë të veçantë të okluzionit për shkak të ngarkesës jo korrekte të dhëmbëve të veçantë ose një grup dhëmbësh. Paraqitet me ndryshim në paradont dhe komplet në sistemin stomatognat.

Okluzioni traumatik vjen si pasojë e veprimit të forcave okluzale intensive në indet mbështetëse në dhëmbë të veçantë ose në një grup dhëmbësh.

Trauma okluzale vjen dhe si rezultat i ndërrimit të pozicionit të dhëmbit ose disa dhëmbëve, kur kemi mangësi pjesore në nofullë.

Ndryshimet patologjike në indet mbështetëse varen nga forcat okluzale si dhe nga aftësia adaptuese e indeve ndaj ngarkesave të rritura. Indet mbështetëse reagojnë ndaj rritjes së ngarkesës që çon shpesh në rezorbim të kockës dhe zvogëlim të fijeve periodentale. Në qoftë se intensiteti i forcës nuk kalon kufirin e mundësive adaptuese të indeve mbështetëse, vjen deri në adaptim funksional. Kocka alveolare trashet, trabekulat orientohen në drejtim të kundërt nga veprimi i shtuar i forcës, rritet numri i tyre, ndërsa hapësirat palcore zvogëlohen. Ndonjëherë ndryshimi shkon sa vërehen trashje të kockës kompakte.

Ndryshime vërehen dhe në cementin e rrënjës, si hipertrofi që nxit lidhjen e fijeve periodontale ekzistuese me cementin e rrënjës së dhëmbit. Gjatë adaptimit ndaj veprimit të forcave ndodh dhe trashja, shtimi dhe ndryshimi i drejtimit të fijeve periodontale.

Kur intensiteti i forcës tejkalon kufirin e mundësive adaptuese kemi ndryshime patologjike që çon në lëvizshmëri, migrim dhe inflamacion gingivar.

**4 - Spostimi i dhëmbëve**

Dukuria tjetër që vihet re pas heqjes së dhëmbëve është dhe spostimi i dhëmbëve nga pozicioni i tyre normal. Në qoftë se mbi dhëmbin nuk veprojnë ato forca që përmendëm më lart ai fillon të lëvizë, pra të ndërrojë pozicion dhe varet nga forca që nuk ka të kundërtën e saj. P.sh., nëse në anën e djathtë, poshtë, mungon dhëmbi pesë dhe gjashtë defekti i krijuar kufizohet nga dhëmbi katër dhe shtatë, atëherë dhëmbët do të afrohen në drejtim të defektit.

Gjithashtu do të kemi dhe spostim të dhëmbëve antagonistë në drejtim të defektit.

Këtë prirje që kanë dhëmbët për tu spostuar në drejtim të defektit e kanë studiuar autorët Popov-Godon.

Autori Godon e ka shpjeguar këtë dukuri që në vitin 1901 duke u bazuar në teorinë e “Ekuilibrit të balancuar".

Gjatë përtypjes lindin forca të cilat nuk mund të balancohen dhe si pasojë dhëmbët lëvizin në drejtim të defektit duke na dhënë dukurinë Popov-Godon.

Klinikisht menjëherë pas heqjes së dhëmbëve nuk vihet re ndonjë ndryshim në vendosjen e dhëmbëve të tjerë. Me kalimin e kohës fillon spostimi i dhëmbëve dhe në radiografi kemi ndryshime, gingiva ndryshon ngjyrë (nga rozë në të kuqe hiperemike), gurëza dhe zgjatje të koronës klinike.

Në varësi të gjendjes së përgjithshme të organizmit, moshës dhe kohës së heqjes së dhëmbëve dukuria Popov-Godon haset në disa forma klinike:

1 - **Forma e parë** - Haset në moshat e reja. Kur defekti ndodh në kohën e ndërrimit të dhëmbëve. Dhëmbët rriten së bashku me procesin alveolar. Në këtë periudhë të zhvillimit të organizmit, kockat e nofullave rriten me shpejtësi. Procesi alveolar mbi defektet rritet, deformohet dhe ka tendencë të mbushë hapësirën e defektit, ndërsa vetë dhëmbi nuk del jashtë procesit alveolar.\
2 - **Forma e dytë** - Kur ka përfunduar zhvillimi i kockave të nofullave. Në këtë periudhë ky fenomen (Popov-Godon) vihet re vetëm te dhëmbët, kockat e nofullave nuk ndryshojnë.\
3 - **Forma e tretë** - Kjo është forma më e rëndësishme klinike, pasi ajo shprehet me deformime si të kockës alveolare ashtu dhe rritjen e dhëmbëve jashtë alveolës. Kjo ndodh kur defektet krijohen në fund të periudhës së ndërrimit të dhëmbëve, ose kur kemi çrregullime të gjëndrave me sekrecion të brendshëm (Hipofiza).

**5 - Çrregullime në përtypje dhe estetikë**

Mungesa e dhëmbëve të veçantë, në të shumtën e rasteve, siç theksuam më sipër, nuk ndikojnë shumë në përtypjen e ushqimit. Në bazë të studimeve që janë bërë me ndihmën e provave funksionale është konstatuar se çrregullimet në përpunimin e ushqimit si për sa i përket copëtimit, ashtu edhe kohës për përpunim varen nga numri i dhëmbëve që mungojnë, nga vlera e tyre funksionale (inciziv apo molar), nga madhësia e sipërfaqeve përtypëse si dhe nga gjendja e indeve të forta të dhëmbëve që kanë mbetur. Mos përpunimi i mirë i ushqimit jep çrregullime në traktin digjestiv si dhe në gjendjen e përgjithshme të organizmit.

Krahas çrregullimeve funksionale, mungesat e dhëmbëve ndikojnë dhe në estetikën e pacientit, sidomos mungesat në regjionin ballor, si në nofullën e sipërme ashtu dhe në nofullën e poshtme. Ndikim shumë negativ vërehet në gjininë femërore e sidomos në moshat e reja. Ky ndikim varet nga dhëmbi apo grup dhëmbësh të hequr, nga mënyra e hapjes së gojës, trashësia e buzëve, etj. Mungesat në regjionin distal vërehen më shpesh të paprotezuara, sepse nuk kanë shumë ndikim estetik, kurse regjioni ballor kërkohet me urgjencë të protezohet. Shpesh këto mungesa ballore tek femrat dhe protezimi jo estetik shkakton gjendje depresive.

**6 - Çrregullime në të folur**

Mungesat e dhëmbëve, ndikojnë dhe në të folur. Shqiptimi i disa zanoreve dhe bashkëtingëlloreve është i varur nga prania e vendosja e dhëmbëve në arkadë. Mungesa e dhëmbëve dhe sidomos e dhëmbëve ballorë ndikon shumë në artikulimin e fjalëve. Këtë vështirësi e hasim sidomos ato që kanë komunikim të vazhdueshëm si pedagog, këngëtar, aktor, etj. Këta e kanë domosdoshmëri protezimin duke iu përshtatur mënyrës së vendosjes së dhëmbëve natyrorë që ka patur, që mos të ketë ndryshime gjatë shqiptimit e artikulimit të fjalëve.

**7 - Çrregullime në funksionin e artikulacionit temporo-mandibular**

Raportet e dhëmbëve ndërmjet tyre ndikojnë dhe në A.T.M. Gjatë takimit maksimal të dhëmbëve natyrorë, kur janë në raporte normale dhe kur kemi pozicion të drejtë të kokës dhe trupit, kondilet ndodhen në fazën artikulare dhe nofulla e poshtme ndodhet në pozitën më distale të saj. Pozicioni normal i kondileve në takimin maksimal të dhëmbëve paraqet një pozicion të kushtëzuar nga okluzioni. Struktura e artikulacionit të nofullës dhe indet lidhore nuk janë të sforcuara nga forcat tërheqëse dhe shtytëse. Ndryshimet në A.T.M ndodhin si pasojë e ndryshimeve të pozicionit të dhëmbëve të mbetur në nofullën e sipërme dhe të poshtme. Si pasojë kemi ndryshime në pozicionimin e nofullës dhe pozicionimin e kondileve në artikulacion. Ndryshimet në artikulacion analizohen në rrafshin sagital dhe transversal.

Pozicioni patologjik i vendosjes së kondilit në fazën artikulare paraqitet me ngushtim të hapësirës.

Hapësira nuk është e mjaftueshme për dy shtresa normale dhe të shëndosha të kartilagës dhe për një disk të shëndoshë dhe me elasticitet të madh.

Qarkullimi i lëngut sinovial është i çrregulluar. Ligamentet artikulare janë të tendosura. Para se të fillojnë dhimbjet në artikulacion paraqitet tension muskular dhe pengesa neurovaskulare.

Lëvizjet jonormale mezio-distale të kondilit kryesisht lidhen me humbjen e pjesshme të dhëmbëve dhe ndryshimit të pozicionit të tyre në nofulla. Muskujt reagojnë ndaj ndryshimeve morfologjike në sistemin dhëmbor.

Palpacioni shpesh herë zbulon pasqyrën e gjendjes së muskujve. Palpacioni me dhimbje i muskulit maseter, shpesh tregon për pengesa në pozicion të okluzionit habitual. Pengesat në retropozicion mund të reagojnë me dhimbje në fijet horizontale të muskulit temporal.

Ndryshimet që ndodhin në artikulacion janë si pasojë e çrregullimeve të vendosjes së dhëmbëve në nofullën e poshtme dhe të sipërme dhe kontakteve jokorrekte në okluzion.

Kontaktet e parakohshme të pikave okluzale të veçanta bëjnë të mundur në okluzion të mos takojnë të gjithë tuberkulat e dhëmbëve, por tuberkula të veçanta. Në pika të veçanta të takimit intensiteti i forcës është i lartë duke shkaktuar mbingarkesë të dhëmbit dhe indeve përreth.

Mungesat pjesore të dhëmbëve çojnë shpesh në ulje të lartësisë vertikale dhe çrregullim në okluzion dhe dëmtim në artikulacionin TMM.

Këto çrregullime në A.T.M shprehen me disa simptoma që njihen si sindromi "Kosten".

1. Dhimbje në ATM
2. Zhurmë në vesh
3. Lodhje e muskujve përtypës
4. Djegie e gjuhës

#### KLASIFIKIMI I NOFULLAVE ME MUNGESA TË DHËMBËVE DHE I PROTEZAVE PARCIALE

Analiza e gjendjes së indeve mbajtëse dhe llojshmëria e defekteve dhëmbore na tregojnë për mënyrën e planifikimit të protezave parciale.

Për këtë shumë autorë, me dëshirën për të lehtësuar planifikimin e tyre i kanë klasifikuar defektet në vartësi të madhësisë së hapësirës e numrit të dhëmbëve në gojë.

Të tjerë duke analizuar protezën parciale kanë vënë re ndërlikimin e faktorëve të cilët duhet të merren në konsideratë gjatë planifikimit të protezave parciale dhe këto i klasifikojnë në varësi të ngarkesës që marrin indet, nga forma e bazës së protezës, llojit të materialit dhe mënyrës së fiksimit.

Për arsye praktike shpesh përdoren klasifikime të thjeshta që janë më të përshtatshme në punën e përditshme.

**Klasifikimi topografik**

Në varësi të numrit të dhëmbëve të hequr, pozicionit si dhe vendosjes së dhëmbëve të mbetur në gojë, shumë autorë kanë bërë klasifikimin e defekteve dhe kanë dhënë mënyrat e protezimit të tyre. Ndër këta autorë përmendim: Kennedin - Wildu - Cummes - Steffel, etj.

Në shumë vende klasifikimi, sipas autorit Kennedy, ka gjetur shumë përdorim. Në të gjithë literaturën perëndimore defektet vlerësohen sipas këtij autori, si dhe në klinikën tonë është i njëjti vlerësim.

**Kennedy defektet i ndan në 4 klasa:**

1 - **Klasa e parë** - Defekt i dyanshëm në zonën e paradhëmballëve e dhëmballëve. Protezat në këtë klasë janë me fund të lirë duke bërë lidhje të protezës në pjesën ballore.\
2 - **Klasa e dytë** - Defekt i njëanshëm në zonën e paradhëmballëve e dhëmballëve pa kufizim. Proteza përgatitet në anën e defektit me fund të lirë, lidhja bëhet në pjesën ballore të defektit si dhe lidhje sekondare në anën tjetër duke aplikuar lidhëse të tipit Xhekson apo Bonville.\
3 - **Klasa e tretë** - Defekt i njëanshëm në zonën e paradhëmballëve e dhëmballëve me kufizim defekti. Kryesisht në këto lloje defektesh përdoren proteza fikse.\
4 - **Klasa e katërt** - Defekt në zonën ballore me ruajtjen e paradhëmballëve e dhëmballëve; protezimi kryesisht është me proteza fikse duke futur në urë krahas dhëmbëve që kufizojnë defektin dhe dhëmbët fqinjë. Mund të protezohen këto defekte dhe me proteza të lëvizshme të thjeshta apo të skeletuara. Në këtë klasifikim autori nuk mendon që defektet të paraqiten vetëm sipas ndarjes në 4 klasa, por mund të ketë dhe kombinim si p.sh. mund të kombinohet klasa e parë me të katërt, klasa e dytë me të katërt, etj.

**Klasifikimi sipas Wild**

Defektet dhëmbore Wild i ndan në 4 grupe ose klasa.

1 - **Klasa e parë** - Sistem dentar me defekt - Këtu përfshihen defekte me ndërprerje (i kufizuar). Janë defekte të vogla, jo më shumë se tre dhëmbë. Në këtë grup kur dhëmbët në kufi të defektit kanë faktor biologjik të mirë, përdoren proteza fikse ose të lëvizshme.\
2 - **Klasa e dytë** - Sistem dentar me hark të shkurtuar - ku përfshihen rastet që paraqiten me humbje të dhëmbëve distalë. Klasa e dytë ndahet:\
\* a) Sistem dentar me defekte të dyanshme të kufizuar.\
\* b) Sistem dentar me defekte të dyanshme të pakufizuar.\
\* c) Sistem dentar me defekte të njëanshme të kufizuar.\
\* d) Sistem dentar me defekte të njëanshme të pakufizuar.\
Në rastet që i përkasin klasës së dytë indikohen proteza me ngarkesë të përzier (proteza parciale të lëvizshme apo dhe proteza fikse).\
3 - **Klasa e tretë** - Këtu futen defekte të mëdha - në gojë kemi një numër të vogël dhëmbësh. Në këto raste protezat janë subtotale. Dhëmbët ekzistues shërbejnë më tepër për të përmirësuar kushtet e mbajtjes së protezës. Këto proteza janë tranzitare, sepse përgatiten kushtet për protezë të plotë.\
4 - **Klasa e katërt** - Kemi mungesë të plotë të dhëmbëve - protezimi arrihet nëpërmjet protezës së plotë - kjo mund të jetë në një nofull, ose në dy nofullat.

**Klasifikimi sipas Cummen**

Autori i ndan protezat në 4 klasa, sipas vendosjes së retensionit direkt:

* **Klasa e parë** - rastet kur dhëmbët mbështetës të protezës janë vendosur diagonal: P.sh. 3/7 - 6/4 - 3/7
* **Klasa e dytë** - kur dhëmbët mbështetës janë të vendosur në mënyrë transversale.
* **Klasa e tretë** - kur dhëmbët mbështetës të protezës janë të vendosur në mënyrë unilaterale.
* **Klasa e IV** - Kur dhëmbët mbështetës janë vendosur në mënyrë multilateriale, kurse ngarkesa në mënyrë poligonale (P.sh., 6-3-4 /4-27/ 3-36).

**Klasifikimi funksional**

Klasifikimi funksional bazohet në mënyrën e shpërndarjes së presionit përtypës. Është i njohur fakti që organizmi është një mekanizëm i ndërlikuar.

Vështrimi funksional i kavitetit oral ka për qëllim të analizojë rrugët, drejtimin, intensitetin dhe ndikimin e fuqisë mastikatore të realizuar nga kontraksioni muskulor në indet mbrojtëse të protezës.

Është fakt se disa inde janë biologjikisht më të përgatitura për ngarkesë, siç është indi paradontal. Për të dalluar ngarkesat, të cilat përçohen nëpërmjet mukoperiostit në kockën e nofullës nuk është biologjikisht e arsyeshme. Por, përveç kësaj, besohet se mukoperiosti dhe kocka mund të përballojnë ngarkesën nga 2-30N/cm². Kjo do të thotë që ngarkesa gingivale mund të përdoret vetëm në qoftë se fuqitë mastikatore, të cilat ndikojnë mbi bazën e protezës, nuk i kalojnë mundësitë e përballimit të ngarkesës mbi mukoperiost e kockë. Kur baza e protezës është vendosur në zona me mangësi dhëmbore, shtypja rritet për njësi të sipërfaqes së bazës së protezës.

Kjo shtypje ndikon në moment mbi mukoperiost dhe kockë duke shkaktuar ishemi të përkohshme të mukozës deri në atrofi kockore.

Kur kjo trysni kalon pragun, kemi dhe dëmtime kockore që shprehen me ndryshime irreversibile.

Procesi irreversibël i shkaktuar nga dëmtimi kockor shihet si pasojë e mbajtjes së gjatë të protezave parciale me mbingarkesë gingivale. Rezorbimi kockor mund të dallohet dhe tek protezat që përgatiten në mënyrë ekzakte, ngarkesa nuk e kalon kufirin fiziologjik, por rezorbimi në përqindje të lartë i lëngjeve në indet mukoperiostale ndikon në mbingarkesën ekscentrike të kockave.

Tek protezat e skeletuara kjo dominohet nëpërmjet kalimit të një pjese ngarkese nga baza e protezës në dhëmbët mbështetës të protezës.

* Sipas mënyrës së ngarkesës së indeve mbajtës protezat ndahen në:
  * Proteza me ngarkesë dentare (Fiziologjike)
  * Proteza me ngarkesë gingivo-dentale (Gjysmë fiziologjike)
  * Proteza me ngarkesë gingivare.

Protezat tek të cilat presioni përtypës shpërndahet nëpërmjet rrënjës së dhëmbit janë protezat me ngarkesë dentare. Këtë ngarkesë dentare protezat e kryejnë nëpërmjet konstruksioneve ku shtypja e kafshimit në kockën e nofullës bëhet në mënyrë aksiale përmes periodontit të dhëmbëve. Kjo arrihet nëpërmjet mbështetëses okluzale, koronave teleskopike, atashmenteve. Ky aparat periodontal dhëmbor afron rezistencën më të madhe për shkak të angazhimit të një numri të madh të fijeve periodontale. Mendohet se dhëmbi afron 60 herë më pak rezistencë horizontale se ngarkesa aksiale. Nga kjo ndikohet vlerësimi i dhëmbëve të mbetur, mënyra e aplikimit të elementeve lidhës dhe vendosja e tyre.

Por në rastet kur ekzistojnë hapësira fundore të lira, kërkohet zgjidhja nëpërmjet lidhjeve elastike që arrihet nëpërmjet protezave me shpërndarje të presionit dento-gingival.

Gjatë ngarkesave gingivo-dentare dhe dento-gingivale trysnia e shtypjes së kafshimit përmes lidhjeve elastike, apo me ndihmën e krosheve mjaft elastike, pjesërisht kalon në mukozë apo në dhëmbë. Në këtë mënyrë parandalohet ndikimi i mbingarkesës mbi dhëmbët mbështetës. Mendohet se me lidhjet elastike mund të ndahet ngarkesa në mes të dhëmbëve mbështetës dhe bazës së protezës edhe pse është e vështirë të matet ngarkesa që merr elementi elastik (atashmenti).

**Klasifikimi i protezave sipas përdorimit**

1 - Proteza parciale imediate\
2 - Proteza parciale të përkohshme\
3 - Proteza parciale prej plastmase të përhershme, të kushtëzuara.

Protezat parciale imediate dhe të përkohshme më shpesh realizohen me plastmasë dhe i përkasin grupit klasik të protezave. Këto dallohen nga njëra-tjetra sepse proteza imediate përgatitet para heqjes së dhëmbëve dhe vendoset menjëherë pas heqjes së dhëmbëve (shih protezat totale imediate). Ndërsa protezat e përkohshme përgatiten menjëherë pas heqjes së dhëmbëve ose më vonë.

Në këtë rast nuk është kryer shërimi i plagëve dhe rezorbimi e konsolidimi i procesit alveolar kockor. Këto proteza përdoren për këto arsye:

1 - Parandalimin e anomalive okluzale në mes të dhëmbëve natyrorë të mbetur.\
2 - Për mbrojtjen e marrëdhënieve mes nofullave.\
3 - Për mbrojtjen e indeve të buta dhe alveolës kockore.\
4 - Për qëllime estetike.\
5 - Për arsye psikike.

**Protezat parciale prej plasmasi të përhershme të kushtëzuara**

Protezat me ngarkesë gingivale, si p.sh. protezat klasike prej plastmase nuk mund të realizohen në masë të mjaftueshme e të kenë përshtatje të mirë në mes bazës së protezës dhe dhëmbëve ku mbështeten. Në këtë rast ekziston dallimi në momentet kur proteza është në qetësi dhe funksion. Masa e rezorbimit të kockës gjatë përdorimit të protezës me pllakë nuk mund të përcaktohet dhe kjo varet nga struktura apo ndërtimi anatomo-histologjik i mukoperiostit dhe kockës, si dhe gjendjes së periodonciumit të dhëmbëve. Fundosja e protezës varet ndër të tjera nga konstitucioni i organizmit, aftësitë e indit për përshtatje me kushtet e reja. Në qoftë se nuk arrihet përshtatja funksionale, fundosja mund të jetë e madhe dhe pllaka e protezës kryen shtypje në gingivat marginale të dhëmbëve në gjithë zonën ku është vendosur pllaka. Si pasojë kemi dëmtime gingivale deri në ndryshime serioze paradontale.

Në këto raste krosheja zbret drejt gingivës duke humbur forcën e retensionit, kurse proteza rrit ndryshimet kinetike dhe patologjike në indet mbajtëse. Për këtë shkak sot ekziston mendimi se proteza parciale klasike dëmton ekuilibrin biologjik të indeve mbajtëse të protezës.

Shkaku i kësaj gjendjeje është imitimi mekanik, i vazhdueshëm, i indeve mbajtëse nga baza e protezës. Për këtë proteza parciale klasike nuk mund të llogaritet si terapi e përhershme dhe as si mjet profilaktik në rehabilitimin e mungesës së dhëmbëve. Ajo mund të rekomandohet si protezë e përkohshme dhe ka për qëllim parandalimin e anomalive që vijnë si pasojë e heqjes së dhëmbëve.

Në fillimet e këtij shekulli u konstruktuan protezat e skeletuara, të cilat kanë mundësuar që ngarkesat mukoperiostale të kalojnë nëpërmjet elementeve lidhës në ngarkesë dentale dhe të përcillen nëpërmjet periodonciumit të dhëmbit në kockë.

Këto konstruksione me kalimin e kohës janë bërë më të përsosura e më komode për pacientët.

Fundosja e bazës së protezës ndalohet nga elementet që kryejnë ngarkesë dentare siç janë: mbështetësit okluzalë, kapëset interdentale, koronat teleskopike, atashmentet, etj.

Me këto elemente konstruktive është mundësuar zgjidhja për ndërtimin e protezave parciale të skeletuara si dhe reduktimi maksimal i pllakës.

**Klasifikimi sipas materialit**

1 - Me plastmasë\
2 - Metalike\
3 - E kombinuar

Protezat parciale me plastmasë (klasike) për të cilat folëm më sipër.

Protezat metalike janë proteza të skeletuara, të cilat janë perfeksionuar dhe sot përgatiten nga aliazhët e krom-kobaltit apo ar-platin. Protezat e kombinuara janë proteza të skeletuara ku baza është metalike dhe dhëmbët artificialë lidhen nëpërmjet rezinës akrilike.

**Klasifikimi sipas madhësisë dhe formës së bazës së protezës**

* Protezë parciale me pllakë.
* Protezë parciale e skeletuar.

**Protezë parciale pllakë**

Ka plotësisht bazën e protezës pllakë me rezinë akrilike. Indikohet kryesisht në mungesa të mëdha të dhëmbëve, përkatësisht kur në nofullë mbetet numri minimal i dhëmbëve natyrorë, të vendosur në pozicione të ndryshme. Mirëpo dhe në rastin e mbetjeve të një numri më të madh dhëmbësh natyrorë është e domosdoshme kjo lloj proteze për stabilizimin e indeve të buta në proteza imediate si dhe proteza të përkohshme. Aplikimi i këtyre protezave pjesore me pllakë duhet të jetë i kufizuar.

**Proteza parciale e skeletuar**

Ajo përgatitet me një apo dy breza metalikë që lidhin protezën. Protezat e skeletuara llogariten si proteza maksimalisht të reduktuara në tipe të caktuara të mungesave dhëmbore.

Reduktimi i pllakës është i kushtëzuar nga numri, gjendja dhe renditja e dhëmbëve natyrorë që mundësojnë në mbajtjen e skeletit metalik. Nga këto varet madhësia e pllakës së reduktuar si dhe indikacioni për protezë të skeletuar.

**Klasifikimi sipas mënyrës së fiksimit**

Proteza parciale është zëvendësim i lëvizshëm për dhëmbët e hequr. Pacienti e heq dhe e vendos vetë.

Si elemente fiksimi përdoren:

1. Kroshetë
2. Atashmentet
3. Koronat teleskopike

#### PËRGATITJA E GOJËS PARA PROTEZIMIT

Përgatitja e gojës para protezimit është një etapë e rëndësishme në rritjen e efektivitetit mjekues e profilaktik të protezave pjesore dhe çdo devijim ndikon në cilësinë e protezës. Përgatitja e mirë e gojës për protezë krijon kushte të mira në ripërtëritjen funksionale, estetike, fonetike si dhe në ruajtjen e indeve të kavitetit të gojës nga dëmtimi. Pas një ekzaminimi të përgjithshëm dhe lokal të gojës, studimit të modeleve, kalohet në përgatitjen e gojës për protezë. Përgatitja e gojës asnjëherë nuk duhet konsideruar si një procedurë lokale, por si ndikim në gjendjen e sistemit oro-maksilo-facial dhe në gjithë organizmin. Shumë sëmundje si diabeti, avitaminozat, çrregullimet endokrine, ndikojnë në paradont ku do të vendoset proteza: Përgatitja e gojës për protezim bëhet sipas mënyrës së përgjithshme e speciale.

**Përgatitja e përgjithshme**

Parapërgatitja e përgjithshme e gojës duhet të bëhet nga çdo mjek stomatolog. Fillohet me heqjen e gurëzave, që vendosen në qafat e dhëmbëve kryesisht në dhëmbët ballorë të nofullës së poshtme, nga ana linguale e vestibulare, tek dhëmbët që kanë humbur antagonistët si dhe tek ata dhëmbë që pacienti për shumë arsye nuk i përdor në përtypjen e ushqimit. Gurëzat shihen më tepër tek pacientët që nuk mbajnë higjienë të mirë dhe pinë me shumicë duhan.

Gjithashtu mjekohen inflamacionet e gingivës marginale, stomatitet etj. Bëhet mjekimi i dhëmbëve të prishur (karies, pulpite, periodontite). Mjekohen rrënjët e pamjekuara, të cilat mund të mbahen në gojë dhe mund të rikonstruktohen dhe të marrin format e dhëmbëve natyrorë. Mund të ruhen gjithashtu dhe rrënjë që mund t'i nënshtrohen ndërhyrjeve kirurgjikale (rezeksione apikale), por që kanë vlera protetike në gojë.

Duhet të hiqen dhëmbë shumë të dëmtuar që janë me rrënjë të shkurtra, kanë infeksione periapikale kur ndërhyrjet nuk janë të vlefshme, kur gingiva për rreth dhëmbëve është e dëmtuar, etj.

Hiqen dhëmbët që janë zgjatur shumë nga mungesa e antagonistëve dhe lëvizin, apo që kanë devijuar mezialisht apo distalisht duke mbyllur defektin, etj.

Në të gjitha rastet ekzaminimi i gojës dhe përcaktimi i dhëmbëve që do të hiqen apo do të mbahen, duhet të shoqërohet me radiografi.

Radiografitë mund të bëhen për dhëmbë të veçantë ku kemi dyshime ose mund të bëhet Panoramex dhe të vlerësohet gjendja e paradontit.

Në rastet kur kemi të dëmtuar aparatin lidhës (periodontin), pra dhëmbët lëvizin, nga një studim klinik i vëmendshëm përcaktohen drejt cilët dhëmbë duhen hequr dhe cilët duhen mbajtur.

Lëvizshmërinë e dhëmbëve e kemi fiziologjike dhe patologjike.

* Shkalla e parë e lëvizshmërisë quhet lëvizshmëri fiziologjike.
* Shkalla e dytë e lëvizshmërisë është kur dhëmbi ose dhëmbët lëvizin në drejtim vestibular-palatinal. (V- P)
* Shkalla e tretë është në rastet kur dhëmbët lëvizin në drejtimet V-P dhe Mezio-Distal.
* Shkalla e katërt është kur përveç lëvizshmërisë të shkallës së tretë dhëmbët lëvizin dhe vertikalisht.

Ruhen dhëmbët me lëvizshmëri fiziologjike (shkalla e parë) si dhe shkalla e dytë e lëvizshmërisë. Kjo shkallë pranohet sidomos në rastet kur këto dhëmbë kanë dhëmbë fqinjë. Në raste të tjera nuk duhet që mbi këto dhëmbë të ngarkohen apo të mbështeten proteza, sepse shumë shpejt atyre do t'u rritet lëvizshmëria.

**PËRGATITJA SPECIALE**

Kjo përgatitje merr vlerë sepse kryhet pas një studimi serioz të rastit në gojë, nëpërmjet modeleve të studimit si dhe llojit të protezës që do të përdoret. Përgatitja speciale ndahet në:

1 - Përgatitje Terapeutike\
2 - Përgatitje Kirurgjikale\
3 - Përgatitje Ortodontike\
4 - Përgatitje Ortopedike

**1 - Përgatitja Terapeutike**

Kjo përgatitje kryhet kur lind nevoja për inlej në vendosjen e krahëve mbështetës ose atashmenteve interdentarë.

Kryhet devitalizimi i dhëmbëve të veçantë në rastet kur ato kanë ndryshuar drejtimin, jashtë harkut dhëmbor dhe prishin planin e okluzionit. Vlerësimin për devitalizim ose për heqje të këtyre dhëmbëve e bën mjeku protezist. Mjeku protezist vlerëson dhe rrënjët të cilat pas ndërhyrjeve terapeutike mund të ndikojnë pozitivisht në protezim.

**2 - Përgatitja kirurgjikale**

Synohet që, dhëmbët me pjerrësi të madhe, jashtë harkut dhëmbor (supra-infraokluzion) të hiqen. Në korrigjimin e proceseve alveolare pas heqjeve jo korrekte të dhëmbëve kur mbeten pjesë të ngritura dhe vështirësojnë protezimin dhe stabilizimin e protezës (ekzostaza). Në largimin e frenulumeve, të ligamenteve gingivo-bukale, mukozës së lëvizshme që bëhen pengesë në protezim, etj.

Në këtë përgatitje kryhen dhe rezeksione apikale apo vendosje të impianteve të veçantë që do të ndikojnë pozitivisht në protezim.

**3 - Përgatitja ortodontike**

Kjo përgatitje bëhet në mosha të reja, kur kemi spostime të dhëmbëve të veçantë, në drejtim ballor, palatinal, lingual, të rrotulluar etj.; kur kemi komprimim të harkut, protruzion të dhëmbëve ballorë, etj. Këto veprime ortodontike bëhen nga ortodontët për të siguruar një gjendje sa më normale të arkadës dentare në mënyrë që dhe protezimi i mëvonshëm të jetë rezultativ.

**4 - Përgatitja ortopedike**

Kjo etapë merr vlera të veçanta dhe fillon me ekzaminimin e hapësirës së gojës, studimin e okluzionit dhe artikulacionit.

Rregullimi i planit të okluzionit është shumë i rëndësishëm, deformimet në planin e okluzionit vijnë si pasojë e heqjes së dhëmbëve dhe mos zëvendësimin e tyre në kohë.

Rregullimi i planit të okluzionit bëhet nëpërmjet dekortikimit të sipërfaqeve përtypëse, devitalizimit dhe shkurtimit të lartësisë së koronave. Dekortikimi në dhëmbë vitalë duhet të bëhet me kujdes sepse gërryerja ndikon në rritjen e sensibilitetit të dhëmbëve ndaj agjentëve fizikë e kimikë. Dekortikimi në mosha të reja mund të bëhet nga 0.5-1mm dhe në mosha të mëdha shkon deri 1.5-2mm. Dekortikimi bëhet kryesisht në tuberkula sepse dhe smalti aty është më i trashë. Shpesh dekortikimi mund të bëhet me seanca dhe në periudhat e pushimit sipërfaqet lyhen me solucione kundër sensibilitetit (NaF) etj. Por shpesh këto dhëmbë dekortikohen dhe vishen me korona të plota, porcelani, duke rregulluar planin e okluzionit.

Protezisti gjatë përgatitjes ortopedike synon, paralelizmin e dhëmbëve ku do të mbështetet proteza, pra rruga e hyrjes së protezës duhet të jenë paralele me planet drejtuese.

Plane drejtuese do të quajmë ato plane që kalojnë nëpërmjet dhëmbit mbështetës dhe shohin nga zona pa dhëmbë që formohet në sipërfaqet meziale e distale dhe janë paralel me rrugën e hyrjes së protezës.

Në këtë fazë duhet të vlerësohet dhe okluzioni, pra duhet të shqyrtohet tipi i okluzionit që ka pacienti.

Në rastet kur defekti që do të protezohet është i kufizuar, hapësira është në mes të dhëmbëve mbështetës të protezës, dhëmbët ekzistues kanë kontakt të rregullt në okluzion, proteza përgatitet duke ruajtur gjendjen ekzistuese të okludimit. Në rastet e defekteve të klasit të parë të Kennedit me mungesa bilaterale, me kontakt normal bilateral të dhëmbëve ballorë, që shoqërohet me mbulim normal të dhëmbëve ballorë, atëherë, dhe në këto raste synohet në ruajtjen e lartësisë së okluzionit. Kurse në ulje të lartësisë vertikale si rezultat i abrazionit të dhëmbëve ekzistues paraprakisht kërkohet rregullim i lartësisë vertikale, okluzionit të dhëmbëve ekzistues dhe pastaj protezimi i hapësirave boshe. Me anë të planeve drejtuese, sigurohet paralelizmi i rrugës së hyrjes së protezës, duke kontribuar në stabilitetin e protezës në gojë, gjithashtu në retensionin fërkues të protezës me dhëmbët mbështetës.

Në zonat okluzo-gingivale me anë të gërryerjes selektive në sigurimin e një plani drejtues mbi dhëmbët mbështetës si dhe mbi këto në sipërfaqet përtypëse në vendet e vendosjes së krahëve mbështetës deri në 1-1.5mm. Krahas tyre mund të bëhen dhe ndërhyrje në përgatitjen e foleve për mbështetje, të cilat bëhen në tre vende.

1 - Mbështetës okluzal\
2 - Mbështetëse palatinale e linguale\
3 - Mbështetës incizal

1 - Më shumë përdoren mbështetës okluzalë, ato e transmetojnë presionin në përtypje në rrugë fiziologjike. Mbështetësit okluzalë duhet të kenë formë të tillë që, duke u mbështetur mbi sipërfaqen përtypëse të dhëmbëve të shpërndajnë presionin përtypës në rrugë fiziologjike. Këto mbështetës nuk duhet të kenë buzë të mprehta, të pengojnë në okluzion dhe mos të jenë të bezdisshme për pacientin.\
2 - Mbështetësit palatinalë apo lingualë aplikohen në dhëmbët ballorë për t'i siguruar protezës stabilitet si dhe mundësi shpërndarje të presionit përtypës në rrugë fiziologjike, të vendosura mbi tuberkula, ose në vende të përgatitura për këtë qëllim.\
3 - Mbështetësit incizalë - Në përgjithësi përdoren në dhëmbët e përparmë. Këto nuk janë estetike. Këto fole që përgatiten për mbështetësit kanë qëllim transmetimin e presionit përtypës mbi dhëmbët në rrugën fiziologjike ulin në maksimum forcat horizontale e rrotulluese. Formimi i foleve duhet të bëhet me kujdes dhe të hiqet aq pjesë dhëmbi sa duhet për mbështetësin. Pas këtyre përgatitjeve vazhdohet në përgatitjen e protezave pjesore klasike apo të skeletuara.

***

### Kapitulli III

#### KARAKTERISTIKAT ANATOMO-HISTOLOGJIKE DHE FIZIOLOGJIKE TË INDEVE KU MBËSHTETET PROTEZA PARCIALE

Kërkesa më elementare e protezës pjesore është ruajtja e vlerave funksionale e estetike të zonave me dhëmbë të humbur. Kjo protezë nuk duhet të prishë ekuilibrin biologjik të indeve mbajtëse. Përgatitja e protezave pjesore kërkon njohjen e principeve të biomekanikës të indeve mbështetëse, respektivisht paradonciumin, mukoperiostin e kockave, dinamikën dhe statikën e konstruksionit protetik.

Proteza, në aspektin funksional, paraqitet si një njësi dento-gingivare. Dhëmbi ose dhëmbët ku do të mbështetet proteza paraqitet si njësi mbajtëse e protezës që, së bashku me proceset alveolare dhe muskulaturën, marrin pjesë në funksionin përtypës. Paradonciumi është emërtim i përbashkët indesh që janë në lidhje të ngushtë gjenetike, topografike dhe funksionale. Ai përfshin gingivën, cementin e rrënjës, periodonciumin dhe kockën alveolare.

Struktura anatomike e periodonciumit ka rolin e një aparati të përkohshëm për dhëmbin në alveolë dhe përbëhet nga fije lidhese të cilat lidhin rrënjët me kockën alveolare, dhëmbët fqinjë dhe gingivën përreth. Në këtë mënyrë ajo paraqet indin lidhës të periostit të alveolës dhe cementit të dhëmbit. Ndërmjet fijeve kryesore të periodonciumit janë të vendosura enët limfatike, enët e gjakut si dhe fijet nervore. Të gjitha këto në brendësi kanë fibroblastë, pak histocite, qeliza mezenkimale të diferencuara dhe limfocite. Enët e gjakut dhe të limfës kanë funksion nutritiv, kurse fijet nervore sensitiv.

Elementet lidhës më të rëndësishëm të periodonciumit janë fijet kolagjene dhe ndahen:

**a - Grupi gingivar** i fijeve që fiksojnë gingivën me cementin dhe zonat rreth saj. Këto fije ndahen në 4 grupe:\
1 - Fijet dento-gingivare që lidhin dhëmbin me gingivën.\
2 - Fijet alveolo-gingivare që lidhin kockën alveolare me gingivën.\
3 - Fijet cirkulare (totale) që rrethojnë të gjithë sipërfaqen e rrënjës së dhëmbit.\
4 - Fijet transseptale që janë të vendosura në mes të dhëmbit.

**b - Grupi i fijeve alveolare** që fiksojnë dhëmbin në kockën alveolare. Këto fije ndahen në 4 grupe:\
1 - Fijet e procesit alveolar që lidhin cementin cervikal me procesin e kockës alveolare.\
2 - Fijet horizontale të cilat nga cementi shkojnë deri tek kocka alveolare përreth.\
3 - Fijet apikale janë të vendosura në mënyrë të tillë që lidhin apeksin e rrënjës me kockën alveolare.\
4 - Fijet interradikulare që më shpesh janë në dhëmbët me shumë rrënjë dhe zgjaten nga kocka interradikulare deri në bifurkacionin e rrënjëve të dhëmbit.

**c - Fijet lidhëse transseptale** që lidhin dhëmbët fqinjë. Fijet zgjaten nga ana meziale e njërit dhëmb deri tek ana distale e dhëmbit tjetër.

Trysnisë okluzale i bëjnë ballë tre mekanizma të cilat janë:

1 - **Vaskulare** - janë një grup enësh gjaku me veti amortizuese që pranojnë shtypjen okluzale duke shtyrë gjakun nga enët venoze në enët spongioze.\
2 - **Hidraulike** - ku lëngu indor në shtypje futet në spongjozën kockore, sidomos në regjionin apikal.\
3 - **Reziljenca periodontale** që nënkupton kthimin e dhëmbit në pozicionin fiziologjik pas ndërprerjes së forcës si rezultat i elasticitetit të fijeve kolagjene të peridonciumit.

**d - Forma e alveolës**

Alveola e dhëmbit në 1/3 apikale është e ngushtë dhe dhëmbi gjatë marrjes së ngarkesave nuk mund të futet thellë në alveolë. Gjerësia e periodonciumit ndryshon në varësi të ngarkesave funksionale të dhëmbit. Kur ngarkesa është fiziologjike kjo hapësirë është nga 0.18-0.25mm. Hapësira periodontale është më e gjerë në pjesën koronare dhe më e ngushtë në pjesën apikale.

Indi periodontal reagon në mënyrë të ndryshme në vartësi të ngarkesës së ushtruar. Kur ngarkesa është në rritje por në kufirin fiziologjik, indi reagon duke dhënë hipertrofi. Kur ky kufi rritet kalon deri në ndryshime patologjike të periodonciumit që shpesh shprehet me ndryshim gingivar, lizë kockore dhe lëvizshmëri të dhëmbit.

#### PROTEZAT PARCIALE DHE PRINCIPET BAZË NË PLANIFIKIMIN E TYRE

Rehabilitimi i pacientëve me mungesa të dhëmbëve paraqet për protezistin jo vetëm probleme teknike, por edhe biologjike e estetike. Qëllimi themelor i përdorimit të protezës është që të zëvendësojë funksionet e dëmtuara si rezultat i humbjes së një numri dhëmbësh.

Shumë autorë si Martone, Schon, etj., sistemin dhëmbor nuk e lënë të veçantë, por e kanë futur në sistemin dhëmbë-nofullë-fytyrë, sepse ato funksionojnë së bashku dhe mungesa e njërës prej tyre ndikon negativisht në tërë sistemin. Protezat dentare shumë autorë i konsiderojnë si një e keqe e këtij sistemi. Ajo, funksionet e dëmtuara mund t'i sistemojë ose t'i bëjë më keq dhe t'i çrregullojë deri në çrregullime psikike. Nga kjo dalim në përfundimin që zëvendësimit të mungesave dhëmbore nuk i mjaftojnë vetëm njohuritë e tërësisë biologjike, anatomike dhe fiziologjike e hapësirës së kufizuar, por duhet të kemi edhe njohuri të duhura në fonetikë, estetikë si dhe në psikikën e pacientëve që kanë mangësi dhëmbore. Gjithashtu kërkohet njohje e mirë e teknikës kliniko-laboratorike dhe e materialeve që përdoren në përgatitjen e protezave. Planifikimi i protezës është punë e protezistit, sepse duhet të kontaktojë drejtpërdrejtë me pacientin, të vlerësojë pamjen e pacientit, mungesën e dhëmbëve, çrregullimet në gjithë sistemin oro-maksilo-facial, fonetikën, etj.

Protezisti që të planifikojë mirë protezën duhet që t'i kushtojë kujdes të posaçëm:

1 - Studimit të fytyrës\
2 - Kontrollit klinik të dhëmbëve\
3 - Kontrollit radiologjik\
4 - Studimit të të folurit\
5 - Kontrollit të indeve të buta\
6 - Analizës së modeleve për studim dhe planifikimin e protezave\
7 - Studimi i fotografive të pacientit para dhe pas trajtimit

Proteza nuk duhet të kuptohet si mjet mekanik, si pjesë e veçuar e organit, sepse ajo në mënyrë aktive merr pjesë në shumicën e funksioneve dhe shërben në harmoninë estetike të fytyrës. Duke u nisur nga kjo mund të citohet fakti që në formimin e një tingulli të vetëm aktivizohen rreth 70 muskuj. Mortoni këtë e quan “Anatomi në funksion". Nga kjo del se dinamika e sistemit orofacial i hap terapistit një punë të madhe në fazën e parë për përgatitjen e protezës, planifikimin e saj.

Gjatë kontrollit mjeku shikon fytyrën e pacientit me mungesa dhëmbore dhe cakton llojin dhe shkallën e ndryshimit pas humbjes së dhëmbëve. Gjatë kontrollit të rasteve më të rënda me ndryshime dhe anomali të theksuara, mund të ndikojë në mënyrë të dobishme përdorimi i shablloneve ose i protezave të vjetra për të ndikuar në stabilizimin e anomalive. Në zona të dukshme estetike mund të vendosen dhe dhëmbë artificialë, ose mund të bëhet dhe rreshtim i plotë, gjë që do të ndikojë pozitivisht në lehtësimin e punës për realizimin e protezës përfundimtare. Studimi i fytyrës është i ndryshëm dhe varet nga shkalla e defektit dhe anomalisë së krijuar. Në dokumentacion duhet futur kontrolli komplet nga inspektimi, përdorimi i shablloneve, vendosja e përkohshme e dhëmbëve deri tek fotografitë përballë dhe në profil. Fotot me dhëmbë që duken qartë mund të ndihmojnë gjatë zgjedhjes së dhëmbit sipas madhësisë dhe formës ekzistuese. Është normale që ngjyra e dhëmbit të caktohet sipas dhëmbëve që ekzistojnë në gojë.

Kontrolli klinik dhe radiologjik i dhëmbëve të tjerë të ndihmon në mundësinë e planifikimit dhe aplikimit të konstruksioneve përkatëse që të realizohet një protezë parciale sa më funksionale dhe estetike. Në mungesa masive të dhëmbëve tendenca është shfrytëzimi i dhëmbëve të mbetur, në dilemë jemi në rastet kur në nofullë kemi 1 ose 2 dhëmbë. Mbajtja e tyre ndikon pozitivisht deri në stabilizimin e pacientit me protezë. Praktika ka treguar në të shumtën e rasteve se mbajtja e dhëmbëve është në favor të stabilitetit. Në planifikimin e protezave të skeletuara rol të rëndësishëm luan lokalizimi i elementeve të caktuara të skeletit, i cili do të ketë ndikim në shqiptimin e disa tingujve. Problemi është evident posaçërisht tek personat profesioni i të cilëve është i lidhur me këndim ose të folur. Theksimi i tingujve të veçantë mund të realizohet tek ndryshimet më të vogla morfologjike në gojë. Një pjesë e protezës parciale zëvendëson dhëmbët e humbur dhe indet përreth dhe pjesa tjetër është pllaka e protezës apo harku lingual që shpesh pengon pacientin dhe rëndon theksimin e tingujve gjatë të folurit dhe i pengon nga ana funksionale, prandaj duhet patur kujdes në trashësinë e pllakës, gjerësinë dhe lokalizimin e elementeve të caktuar të protezës së skeletuar. Kur flitet për planifikim të protezës parciale, krahas rregullave strikte të përgatitjes së protezës skeletike duhet patur parasysh dhe individualiteti i pacientit.

Proteza parciale e skeletuar ka një bazë maksimalisht të reduktuar. Madhësia e reduktimit të pllakës së protezës parciale është e kushtëzuar me gjendjen e indeve mbartëse si dhe me numrin dhe renditjen e dhëmbëve natyrorë. Madhësia e pllakës është në përpjesëtim të zhdrejtë me numrin e dhëmbëve. Teknologjia e derdhjes ka krijuar mundësi që skeleti i protezës të jetë një, duke qenë një e tërë lidhet më mirë me dhëmbët mbështetës dhe rrit rezistencën e dhëmbëve si dhe vlerën përtypëse. Sot ekziston mendimi, i bazuar në fakte e analiza klinike, që proteza parciale me pllakë plastmase e lëkund ekuilibrin biologjik të indeve ku ajo mbështetet. Arsyet kërkohen në rastet e mbingarkesës së mukoperiostit dhe kockës ku mbështetet pllaka e protezës që nuk është fiziologjike. Organi mastikator në kuptimin e ngushtë është dhëmbi dhe vetëm ai me peridonciumin e tij biologjikisht është i parashikuar të pranojë ngarkesën përtypëse. Por këto proteza quhen edhe proteza fundosëse dhe për një kohë relativisht të shpejtë ndikojnë në:

1 - Rezorbimin kockor dhe fundosjen e protezës.\
2 - Dhëmbët natyrorë për shkak të ndikimit negativ të forcave horizontale lëvizin.\
3 - Dhëmbët në protezën që fundoset humbasin kontaktin me antagonistët, proteza humbet funksionin, kurse dhëmbët e tjerë natyrorë mbesin në okluzion dhe kryhet një traumatizim okluzal.

Ndryshimet e cituara nuk ndodhin menjëherë por ngadalë, pas një kohe të mbajtjes së protezës parciale. Këto ndryshime në të shumtën varen nga gjendja e përgjithshme e organizmit. Këto shenja vihen re shpesh tek të sëmurët e sistemit kardio-vaskular, të çrregullimeve gastrointestinale, çrregullimet e metabolizmit. Pra, shpesh këto lloje protezash janë për pacientët të papërshtatshme dhe të padëshirueshme.

#### PLANIFIKIMI I PËRBËRËSVE TË PROTEZAVE PARCIALE

Proteza parciale përbëhet nga 2 pjesë kryesore, ajo gingivale dhe dentale. Këto ndikojnë në mbajtjen e protezës, stabilizimin e shpërndarjeve të ngarkesës funksionale.

* **Pjesa gingivale e protezës**: Kjo pjesë përbën bazën e protezës që ndahet në pllakën e protezës dhe mbështetësen e saj.
  * **a) Pllaka e protezës** shtrihet mbi mukozë, kufijtë e saj në nofullën e sipërme kalojnë nga ekuatori i dhëmbëve natyrorë nga ana palatinale deri në linjën “A". Në nofullën e poshtme kalon nga ekuatori i dhëmbëve nga ana linguale deri në kufirin ndërmjet mukozës së palëvizshme e asaj të lëvizshme. Kërkesa funksionale e pllakës është zvogëlimi i ngarkesës funksionale mbi kockat mbështetëse, prandaj me rritjen e sipërfaqes së pllakës zvogëlohet shtypja për njësi të sipërfaqes së indeve mbajtëse. Në këtë rast rëndësi merr përgatitja e pllakës që të realizojë një mbështetje precize në sipërfaqet e dhëmbëve dhe mukozës.
  * **b) Mbështetësja e protezës** shtrihet në procesin alveolar ku mungojnë dhëmbët. Ajo fillon nga ana meziale dhe distale e defektit dhe përfundon në zonën ndërmjet mukozës së palëvizshme dhe të lëvizshme, duke përfshirë në nofullën e sipërme tuberin maksillar dhe në nofullën e poshtme tuberculum mandibulë. Këto kufij vestibularë i përgjigjen kufijve të mbështetëses së protezës. Karakteristikat funksionale të mbështetësve të protezës vërehen në mbajtjen e presionit përtypës nga dhëmbët artificialë në mukozë e kockë. Ajo merr pjesë në retension dhe në stabilizimin e protezës, prandaj nuk duhet bërë reduktimi i mbështetëses. Mbështetësja i mban dhëmbët artificialë që janë të fiksuar, si dhe elementet retentivë (elementet e fiksimit dhe të stabilizimit të protezës).

**Planifikimi i elementeve retentivë të protezës parciale**

Për planifikimin e sistemit retentiv të protezës kërkohet impenjim i madh i protezistit. Sistemi retentiv i protezës i takon pjesës dentale të saj, ku përveç dhëmbëve merr pjesë kocka e nofullës ku ajo mbështetet. Retensioni i protezës parciale prej plastmasi mund të jetë primar dhe sekondar.

a) Sistemi retentiv primar (sistemi retentiv direkt) ku futen kroshetë, koronat teleskopike dhe atashmentet.\
b) Retensioni sekondar realizohet përmes bazës së protezës, duke realizuar adezionin, kohezionin dhe përfshirjen në protezë të zonave retentive të nofullave.

Sistemi retentiv duhet të përmbushë edhe një kusht të rëndësishëm: - të mos ndikojë negativisht mbi dhëmbët dhe indin ku mbështetet proteza. Ky sistem shërben për shpërndarjen e presionit përtypës në dhëmbë dhe pastaj në kockë. Që kjo protezë të pushojë e qetë në gojë duhet që elementet retentive të pengojnë lëvizjet e protezës gjatë përtypjes. Që të pengohet lëvizja e protezës nga gjendja statike në gjendje lëvizëse gjatë përtypjes duhet që, përveç elementit retentiv të ketë edhe elementin stabilizues. Qëndrueshmërinë e protezës e dëmtojnë zakonisht lëvizjet rrotulluese, që pengojnë funksionin e elementit fiksues të sistemit të retensionit prandaj duhet të vendosen dhe elemente të posaçëm stabilizues. Elementet e retensionit mund të përmbajnë komponentë që mundësojnë në të njëjtën kohë shumë funksione. Në bazë të kësaj mundemi që të dallojmë vartësinë e ndërsjellë të retensionit dhe nga shumë faktorë si p.sh. tek protezat me mbështetëse të lirë duke arritur vendosje të rregullt të dhëmbëve, arrihet retension i mirë, kurse kur reduktohet pjesa anteriore e pllakës, proteza nuk është e stabilizuar. Pra, vendosja e rregullt e dhëmbëve ndikon në stabilizimin e protezës. Kjo arrihet kur dy linja retensioni lidhin dy dhëmbë të anëve të kundërta, numri i të cilëve është 10 (5-5) (3-7) (4-7). Retensioni i mirë i protezës arrihet kur në dy anët e nofullës angazhohen së paku nga një dhëmb në të cilin mund të fiksohet proteza. Vlera fiksuese dhe stabilizuese e protezës kushtëzohet nga faktorë të shumtë e ato janë:

a) Vlera biologjike e dhëmbit fiksues.\
b) Forma, respektivisht karakteristikat morfologjike të koronës së dhëmbit, fuqia fiksuese e kroshesë që është direkt e varur nga theksimi i konveksitetit të dhëmbit fiksues.\
c) Pozita e dhëmbit në harkun dhëmbor, inklinimi i dhëmbit ndikon në rritjen e thellësisë ku do të vendoset elementi fiksues i protezës.\
d) Numri i dhëmbëve fiksues me fuqi të ndryshme fiksuese.

Gjatë planifikimit dhe realizimit të kroshesë është e domosdoshme të caktohet zona retentive, respektivisht zona që gjendet nën konveksitetin më të madh horizontal të dhëmbit. Kjo arrihet me ndihmën e paralelometrit duke përcaktuar ekuatorin anatomik apo protetik. Ekuatori anatomik fitohet kur me laps grafiti në paralelometër vizatohet një rreth përqark dhëmbit rreth drejtimit aksial të saj.

Mënyra e vendosjes së modelit në paralelometër ndihmon në zgjidhjen e pozicionit më të mirë për realizimin e një retensioni sa më të mirë të krosheve për stabilitet më të mirë në gojë. Mjetet direkte të retensionit të protezës sipas konstruksionit mund të jenë të ndryshme, pra në praktikë më së shumti përdoren kroshetë.

Pjesët funksionale të kroshesë janë krahët e saj. Krahu i kroshesë që vendoset në anën vestibulare të dhëmbit siguron retension të protezës duke penguar ndarjen e protezës nga dhëmbët natyrorë. Sot në literaturë krahu i kroshesë ndahet në pjesën e dorëzës dhe krahut të kroshesë. Dorëza e kroshesë, pjesa më elastike, vendoset në pjesën vestibulare poshtë ekuatorit të dhëmbit deri në mesin e ekuatorit dhe vazhdon me krahun deri në lidhje me trupin e kroshesë në anën aproksimale të dhëmbit.

Vendosja e krosheve poshtë ekuatorit protetik të dhëmbëve mbështetës, si dhe në sipërfaqen përtypëse na jep mundësi të sigurojmë një protezë funksionale, rezistente, si dhe qëndrueshmëri të lartë në gojë. Vlerë në protezat e skeletuara merr dhe aliazh i përdorur që lidhet me rezistencën që ka në deformim.

Deformimi elastik i materialit shfrytëzohet në konceptimin e llojeve të krosheve të derdhura me qëllim rritjen e retensionit. Ka më shumë se 70 vjet që jepen vlerësime mbi llojet e krosheve të derdhura duke paraqitur opsione të ndryshme konstruktimi të lidhura me trashësinë, elasticitetin, por akoma nuk ka një sistem retentiv që të kënaqë kërkesat në planifikim. Kërkesat nuk janë vetëm funksionale, estetike, fonetike por janë edhe kërkesa biologjiko-preventive.

Kërkesa primare për protezistin është analiza biologjike e indeve ku do të vendoset proteza, analiza e modeleve në paralelometër, si dhe përcaktimi i elementeve të retensionit në dhëmbët mbështetës për të realizuar retension optimal. Dizenjimi i skeletit ndërthuret me studimin e okluzionit, si dhe me karakteristikat morfologjike të dhëmbëve mbështetës.

Sigurimi i një retensioni të mirë dhe veprimi i forcës janë dy gjëra të rëndësishme në suksesin e një proteze të skeletuar.

Retensioni sigurohet nga përputhshmëria e kroshesë në dhëmbin mbështetës, fleksibiliteti i dorëzës së kroshesë dhe faktori biologjik i dhëmbit.

Në retension rëndësi merr koeficienti i fërkimit midis sipërfaqes së dhëmbit dhe kroshesë, gjatësia e dorëzës, prerja tërthore, forma, vetitë e materialit dhe moduli i elasticitetit.

Formulim të saktë dhe mjaft të përdorur e korrekt ka bërë autori Ney. Thelbi i këtij koncepti qëndron se forca retentive e krosheve varet nga rezistenca e aliazhıt në deformim, që shprehet me përkuljen e kroshesë dhe që është në përpjesëtim të drejtë me vlerën e thellimit gingivar.

Forca retentive e kroshesë paraqet vlerën e forcës elastike të përkuljes së kroshesë, koeficientin e fërkimit me sipërfaqen e dhëmbit dhe këndin e sipërfaqes retentive që shprehet me formulën Fr = (Fe - tga - μ) ku Fr - forca retentive e kroshesë, Fe - deformimi elastik i kroshesë, tga - vlera e këndit të konvergjencës dhe μ - koeficienti i fërkimit.

Dizenjimi i elementeve retentive në protetikë lidhet tërësisht me formën e kurorës së dhëmbit retentiv, nga e cila shfrytëzohet dhe vetia elastike e aliazhıt nga i cili derdhet. Shfrytëzimi i formës natyrore të kurorës ndikon në përcaktimin e forcës retentive të kroshesë, ku synohet që pjesa elastike e saj ose dorëza e kroshesë, dizenjohet që të kapë pjesën e thelluar subekuatoriale të dhëmbit, për t'i rezistuar forcave zhvendosëse në drejtim okluzal. Veprimi elastik i dorëzës së kroshesë kondicionohet nga këndi i konvergjencës, forma morfologjike e dhëmbit, si dhe rruga e vendosjes së protezës deri në momentin kur proteza pushon plotësisht në fushën protetike.

Pavarësisht ushtrimit të forcave që synojnë ta largojnë protezën nga mbështetja e plotë mbi dhëmbët, apo mbi proceset alveolare, dorëza e kroshesë vepron si forcë retentive duke u mbështetur mbi sipërfaqen e dhëmbëve dhe nuk lejon largimin e protezës duke i rezistuar këtyre forcave.

Vlera e përkuljes së kroshesë, duhet të jetë në minimum të nevojës që t'i rezistojë forcave zhvendosëse, në të kundërt po të jetë e pamjaftueshme ose më e madhe, çon në dëmtimin e dhëmbit dhe paradontit.

Pavarësisht që dorëza e kroshesë kalon konveksitetin më të madh të dhëmbit krosheja duhet të jetë pasive në gjendje qetësie dhe aktive në përtypje.

**Principet e realizimit të retensionit ndahen në 2 grupe:**

1. Retensioni në bazë të vetive elastike të materialit që bazohet në fërkimin rrëshqitës të sipërfaqeve që preken nga krosheja.
2. Retensioni që realizohet në përputhje mekanike.

Ndarja e veprimit të këtyre elementeve është tepër didaktike, sepse veprimi retentiv i krosheve është kombinim i të gjitha mundësive për mbajtjen e protezës në pozicion normal, pavarësisht aktit të përtypjes, të folurit etj.

Funksioni lidhës nënkupton lidhjen e sipërfaqeve kontaktuese të pjesëve të krosheve me dhëmbin.

Forcat sipërfaqësore të shkaktuara nga fërkimi ekzistojnë edhe në gjendje qetësie për shkak të makro dhe mikro vrazhdësive ndërmjet sipërfaqeve të dhëmbit dhe kroshesë, pllakës së protezës mbi mukozën e nofullës që lidhet me koeficientin e fërkimit në qetësi.

Funksioni shtrëngues i retensionit formohet për shkak të deformimit elastik të kroshesë, veprimit fërkues dhe vakuumit. Deformimi elastik shfrytëzohet nga dorëza e kroshesë.

Autori Ney vlerësoi zonën retentive të dhëmbit si nevojë e përgatitjes së krosheve duke u bazuar në thellimin horizontal në gjatësinë e dorëzës së kroshesë në mm, forcën e nevojshme për lakimin deri në pozitën forcë - Njuton, sipërfaqen e prerjes tërthore të dorëzës mm², modulin e elasticitetit të aliazhıt (N/mm²).

Në qoftë se sipas kësaj formule llogaritet forca në element do të fitohet ky raport:

F = (f \* A) \* (E / I) që do të thotë që F - forca e nevojshme për të shkaktuar lakimin e kroshesë është në përpjesëtim të drejtë me f - thellësinë e gjysmës gingivare të dhëmbit, me prerjen tërthore të kroshesë (A) dhe me modulin e elasticitetit të aliazhıt (E), kurse në përpjesëtim të zhdrejtë me gjatësinë e dorëzës së kroshesë - I.

Me këtë formulë bazohemi në konceptin e njohur planifikues të protezës parciale.

Sipas autorit Ney forca elastike e dorëzës së kroshesë varet prej thellimit horizontal të gjysmës gingivare të dhëmbit të përcaktuar për kroshenë vepruese.

Zgjedhja e kroshesë retentive, individualisht varet nga thellësia gingivare. Shumë autorë rreth 1980-1990 vlerësuan shumë këndin e konvergjencës gingivare. Autori Marxkors në bazë të matjeve të shumta “in vitro" vlerësoi varësinë e të gjithë faktorëve ndihmës në retension. Eksperimentoi nëpërmjet konstruktimit të dorëzës me krom - kobalt, kur thellësia gingivare është e njëjtë por me formë të ndryshme të dhëmbit retentiv. Nga studimi doli që këndi i konvergjencës gingivare ka ndikim të rëndësishëm në retensionin e protezës parciale. Matjet u bënë në tërheqje incizale dhe ciklike nëpërmjet një makinerie universale. Ai propozoi formulën për përllogaritjen e forcës vertikale tërheqëse të kroshesë.

Fv = Fe \* tga të varur nga këndi i konvergjencës gingivare. Autori Baterec I-1980 ka arritur në përfundimin se forca e dhëmbit retentiv e parë në dimensionin vertikal me kënde konvergjencë gingivare ka rol të rëndësishëm në retensionin e protezës.

Gjithashtu rritja e këndit të konvergjencës gingivare rrit forcën retentive kur forca e kroshesë ka qenë 2N. Forca retentive e kroshesë vlerësohet si riprodhim komponentësh tangencialë të forcës elastike që nevojitet për të kaluar në thellimin e dhëmbit.

Schneider R. thotë që këndi i konvergjencës paraqet një faktor me influencë në vlerën retentive të protezës parciale.

#### VLERËSIMI I FORCAVE PËRTYPËSE GJATË PËRGATITJES SË PROTEZAVE TË NDRYSHME PARCIALE

Protezat pjesore të lëvizshme me plastmasë apo të skeletuara, krahas zëvendësimit të defektit duhet të sigurojnë funksionin përtypës dhe estetikën. Krahas këtyre synimeve duhet që gjatë përgatitjes së protezave të merren në konsideratë si do të përballohen forcat përtypëse nga dhëmbët dhe kreshtat alveolare, ndër të cilat kemi:

1 - Forcat vertikale\
2 - Forcat horizontale\
3 - Forcat rrotulluese\
4 - Forcat zhvendosëse mezio-distale.

Këto forca funksionale nuk mund të eliminohen, por është e mundur që të njihen për zvogëlimin nëpërmjet respektimit të principeve kryesore të konstruktimit të protezave parciale.

**1 - Kontrolli i forcave vertikale**

Forcat vertikale dhëmbët mbështetës i tolerojnë më mirë sepse aktivizohen shumë fibra e ligamente periodontale, sidomos kur konstruktimi i protezës siguron kalimin e këtyre forcave, p.sh. nga vendosja e krahut mbështetës mbi fisurën e sipërfaqes përtypëse të siguruar paraprakisht. Këto forca vertikale transmetohen përgjatë aksit gjatësor të dhëmbit.

Gjithashtu shpërndahen nëpërmjet krahut retentiv të kroshesë e vendosur poshtë ekuatorit të dhëmbit, si dhe shtrirjes sa më të madhe të pllakës së protezës mbi kreshtën alveolare.

**2 - Kontrolli i forcave horizontale**

Këto forca janë të dëmshme dhe veprojnë mbi dhëmbët mbështetës dhe mbi kreshtat alveolare.

Për minimizimin e këtyre forcave duhet që krahu retentiv dhe krahu stabilizues të vendosen me korrektësi në zonat e përshtatshme të dhëmbit si dhe të gjendet drejtimi i përshtatshëm i futjes e nxjerrjes së protezës në gojë.

**3 - Kontrolli i forcave rrotulluese**

Këto forca vërehen në rastet kur protezojmë klasin e parë dhe të dytë sipas Kennedit (defekte me fund të lirë). Këto forca provokojnë rrotullimin e bazës së protezës mbi sipërfaqen e kreshtës alveolare pa dhëmbë.

Bëhet i mundur minimizimi nëpërmjet retensionit indirekt duke vendosur krahë mbështetës sekondarë që janë sa më larg në anë të kundërt nga aksi horizontal i rrotullimit. Gjithashtu ndikon pozitivisht baza e protezës sa më e gjerë, zvogëlimi i sipërfaqes përtypëse të dhëmbëve, marrja e masave kompresive për të zvogëluar reziljencën e indeve.

**4 - Kontrolli i forcave mezio-distale**

Eliminimi i lëvizjeve mezio-distale bëhet atëherë kur:

a) Pllaka e protezës (metal-rezinë) takon mirë sipërfaqet aproksimale të dhëmbit ku mbështetet proteza\
b) Kroshetë duhet të përfshijnë perimetrin e dhëmbit mbi 180°\
c) Në nofullën e poshtme forcat zhvendosëse i kemi kontrolluar duke mbuluar tuberkulin alveolar mandibulë me pllakën e protezës.

#### PLANIFIKIMI I PROTEZAVE TË SKELETUARA NË VARËSI TË LLOJEVE TË DEFEKTEVE DHËMBORE

* Vendosja për protezë të skeletuar nga mjeku protezist, si dhe planifikimi i konstruksionit të skeletit metalik përbëjnë themelin e kurimit protetik. Për çdo pacient duhet të kryhet një plan kurimi i veçantë në përputhje me gjendjen specifike të gojës.
* Pasi vlerësohet situata e përgjithshme e lokale e gojës, punohet me modelet e studimit të vendosura në okludator apo artikulator, planifikohet dhe dizenjohet lloji i protezës së skeletuar që do të përgatitet.

**1) Në defektet e klasës së parë sipas Kenedit**

Në defektet e dyanshme me fund të lirë pllaka metalike e skeletit duhet të mbulojë mukozën në të gjithë sipërfaqen palatinale, duke përjashtuar mukozën e dhëmbëve mbështetës. Mbulimi i pamjaftueshëm mbingarkon dhëmbët mbështetës.

Në këto lloje defektesh në zonat distale pa dhëmbë forcat vertikale ose zhvendosëse tentojnë të ngrenë protezën dhe ta zhvendosin nga pozicioni normal, si rrjedhojë boshti i rrotullimit kalon në dhëmbët mbështetës (R1). Në raste kur forcat veprojnë në njërën anë të protezës boshti i rrotullimit kalon në R2. Gjatë dizenjimit të skeletit duhet që 1/3 distale e protezës të jetë pa funksion. Lidhësi kryesor të jetë i gjerë në mënyrë që të sigurojë retension të mirë dhe elementet e fiksimit mbi dhëmbët shtyllë të sigurojnë një lidhje të plotë. Gjithashtu për të penguar lëvizjet distale të protezës mund të vendoset kroshe e vazhduar në anën palatinale të dhëmbëve ose dy mbështetje palatinale mbi dhëmbët frontalë. Në rastet kur kemi kombinim të klasit të parë dhe të katërt të Kenedit duhet që dizenjimi të synojë një pllakë të gjerë palatinale, si dhe vendosjen e një krosheje të vazhduar mbi gjithë dhëmbët ekzistues për t'u ngarkuar në mënyrë të barabartë.

**2) Në defektet e klasës së dytë sipas Kenedit**

* Në klasën e dytë të Kenedit kemi defekt të njëanshëm me fund të lirë. Në përtypje krahu i lirë i protezës mbingarkohet dhe ka tendencë të rrotullohet rreth boshtit R.
* Krahu leve AH duhet të jetë i barabartë ose më i shkurtër se VH. Krahu i lirë i protezës duhet të shkurtohet për të patur ekuilibër forcash.
* Gjatë vizatimit të skeletit krahu leve AH bëhet më i shkurtër se krahu VH.
* Në qoftë se gjatësia e krahut VH është e pafavorshme në veprimin balancues ndaj krahut AH atëherë duhen përdorur më shumë elemente retentive që, së bashku me forcën retentive VH, kompensojnë veprimin negativ të forcës AH.
* Vija suportuese -S- zgjatet dhe bashkë me të dhe forca rezistente e shkaktuar nga VH.
* Vija suportuese -S- kalon përgjatë sipërfaqeve okluzale të dhëmbëve mbështetës të protezës. Zgjerimi i vijës suportuese -S- redukton maksimalisht lëvizjet rrotulluese.

**3) Në defektet e klasës së tretë sipas Kenedit**

* Në defektet e njëanshme apo të dyanshme distale të kufizuara. Vizatimi në këto lloje defektesh synon rritjen e numrit të dhëmbëve si dhe elementeve fiksues.
* Në defekte të dyanshme ku vijat bashkuese të dhëmbëve që kufizojnë defektin janë paralel ose në formë trapezi, pllaka palatinale i përshtatet formës së zonës palatinale dhe bashkon dy anët e defektit.
* Vizatimi i pllakës palatinale në defekte të dyanshme ku vija bashkuese është diagonale bëhet në formë patkoi. Në këto raste rritet numri i elementeve të fiksimit për të siguruar qëndrueshmëri në përtypje.

**4) Në defektet e klasës së katërt sipas Kenedit**

Në klasin e katërt kemi mangësi në pjesën ballore. Dhëmbët frontalë duhet të vendosen në kreshtën alveolare për dy arsye: funksionale dhe estetike.

**Qëndrueshmëria**

Proteza pjesore ku ka dhëmbë ballorë të protezuar gjatë përtypjes ndodhet nën veprimin e forcave horizontale. Këto forca do ta zhvendosin protezën nga pozicioni normal. Boshti i rrotullimit do të jetë në dhëmbët mbështetës, në anë të defektit në vijën suportuese -S-. Për t'iu kundërvënë këtyre forcave zhvendosëse duhet të aplikojmë kroshe të tipit Bonvill në dhëmbët molarë që përkojnë më vijën suportuese -S-. Në raste kur kemi kombinim të klasave të Kenedit synohet që gjatë dizenjimit në dhëmbët mbështetës ballorë dhe distalë t'u vendosen elemente retentive që të sigurojnë qëndrueshmëri të protezës në përtypje.

***

### Kapitulli IV

#### PJESA SPECIALE - PROTEZA PARCIALE ME PLASTMASË

Protezat parciale të lëvizshme me plastmasë janë proteza që hiqen e vendosen nga vetë pacienti. Ato shërbejnë për të plotësuar dhëmbët që mungojnë në gojë si në nofullën e poshtme ashtu dhe në të sipërmen. Kjo protezë përdoret në rastet kur mungon nga 1 deri në 13 dhëmbë.

Ajo i siguron pacientit anën funksionale si dhe atë estetike duke shpërndarë presionin përtypës në rrugë gjysmë fiziologjike.

Nëpërmjet dhëmbëve ku mbështetet proteza në rrugë fiziologjike dhëmb - periodont-kockë si dhe nëpërmjet pllakës së protezës që mbështetet mbi mukozën ku mungojnë dhëmbët në rrugën jo fiziologjike - mukozë - kockë.

Protezat parciale me pllakë shpërndarjen e forcave përtypëse e bëjnë në rrugë të përzier.

**Protezat parciale me pllakë përbëhen nga tre pjesë:**

1 - Pllaka e protezës\
2 - Dhëmbët artificialë\
3 - Elementet që shërbejnë për lidhjen e protezës me dhëmbët që ndodhen në gojën e pacientit.

**1 - Pllaka e protezës**

Pllaka e protezës e cila është pjesa që mbështetet mbi proceset alveolare ku mungojnë dhëmbët natyrorë, vazhdon në anën vestibulare të defektit, në sipërfaqen palatinale, në nofullën e sipërme dhe sipërfaqen linguale deri në xhepin bucinator në nofullën e poshtme.

Pra, pllaka që përbën bazën e protezës zë një sipërfaqe të madhe në gojë. Në varësi të numrit të dhëmbëve të hequr varet dhe madhësia e pllakës së protezës. Sa më shumë dhëmbë të hequr në gojë aq më e madhe pllaka e protezës. Kur numri i dhëmbëve që ndodhen në gojë është i madh dhe kemi defekte të vogla, atëherë pllaka e protezës kryesisht në nofullën e sipërme në pjesën e qiellzës (palatinale) mund të reduktohet, kurse pllaka në anën vestibulare nuk reduktohet, ajo shkon deri në nivelin e mukozës së lëvizshme.

**2 - Dhëmbët artificialë**

Dhëmbët artificialë që përdoren sot në klinikat tona janë porcelani dhe plastmasi. Duke marrë në konsideratë që dhëmbët e porcelanit janë të thyeshëm si dhe kanë vështirësi për t'u punuar, sot më shumë përdoren dhëmbët e plastmasit. Në vartësi të kostos varet dhe cilësia e tyre. Sidoqoftë, ato kanë format e nevojshme për zonën ku do të vendoset si dhe ngjyrën e madhësinë e duhur. Ngjyra zgjidhet në klinikë nga stomatologu, ose në bashkëpunim me laborantin. Madhësia e forma e dhëmbit artificial varet nga gjerësia e lartësia e defektit.

**3 - Elementet lidhës**

Elementet lidhës janë pjesë e protezës dhe shërbejnë për të lidhur protezën me dhëmbët natyrorë duke i siguruar pacientit qëndrueshmëri në gjendje qetësie si dhe kur ai do ta përdorë për të ngrënë. Kjo bën fiksimin e protezës në gojë. Këto elemente mund të quhen dhe elemente që shërbejnë për fiksimin e stabilizimin e protezës në gojën e pacientit.

Këto elemente janë të ndryshëm, por më të përdorshëm janë:

* Kroshetë
* Atashmentet
* Koronat teleskopike

**KROSHETË**

Janë elemente që përdoren më shumë për fiksimin dhe stabilizimin e protezës. Në protezat pjesore të lëvizshme me pllakë rezinë kryesisht përdoren kroshetë e telit me aliazh nikel-krom me diametër 0.8 - 0.9 mm.

Elementet e fiksimit (kroshetë) vlerësohen si elemente biomekanikë. Ato sigurojnë jo vetëm fiksimin e protezës në dhëmbët natyrorë ekzistues (ana mekanike), por nuk duhet t'i mbingarkojnë dhëmbët ku mbështeten në periudha kur proteza nuk është në funksion (ana biologjike).

Këto elemente shërbejnë:

1 - Për të fiksuar protezën\
2 - Për të shpërndarë presionin përtypës në dhëmbët mbështetës\
3 - Për të stabilizuar protezën në përtypje\
4 - Për të bashkuar protezën me dhëmbët natyrorë në një bllok

**Pjesët përbërëse të kroshesë:**

1 - Krahu i kroshesë\
2 - Trupi i kroshesë\
3 - Bishti i kroshesë

Raporti i kroshesë me koronën e dhëmbit përcaktohet nga forma anatomike e tij. Krahu i kroshesë në anën vestibulare të dhëmbit siguron fiksimin e protezës kur ajo vendoset poshtë ekuatorit të kurorës së dhëmbit. Ajo bën të mundur që proteza të jetë e fiksuar ndaj veprimit të forcave vertikale e gingivare.

Krahu i dytë i kroshesë në anën palatinale ose linguale të kurorës vendoset mbi ekuatorin e dhëmbit dhe quhet krahu stabilizues i kroshesë. Krahu stabilizues pengon lëvizjet e protezës të shkaktuara nga forcat horizontale.

**Vetitë e krahut të kroshesë**

1 - Duhet të përshkojë sipërfaqen e nevojshme të kurorës së dhëmbit\
2 - Duhet të takojë sipërfaqen e dhëmbit në gjithë gjatësinë e krahut të kroshesë\
3 - Duhet të jetë elastike\
4 - Duhet të jetë pasive (të mos ushtrojë presion mbi dhëmbin në gjendje qetësie)\
5 - Maja e kroshesë duhet të jetë e lëmuar dhe e lustruar për të mos dëmtuar gingivën, faqet etj.

**Llojet e krosheve**

* Kroshe me një krah (kroshe fiksuese)
* Kroshe me dy krahë (kroshe fiksuese dhe stabilizuese)
* Kroshe me tre krahë (kroshe fiksuese - stabilizuese dhe mbështetëse)

Krahu mbështetës vendoset në fisurën okluzale dhe siguron shpërndarjen e presionit përtypës në rrugë fiziologjike dhëmb-periodoncium-kockë. Gjithashtu kemi edhe kroshe të vazhduar e cila mbështetet në disa dhëmbë në sipërfaqen palatinale ose linguale dhe e shpërndan presionin përtypës në rrugën fiziologjike.

Krosheja Xhekson përdoret në klasin e dytë të Kenedit dhe vendoset në anën e kundërt të defektit tek molari i parë ose i dytë duke përfshirë gjithë sipërfaqen vestibulare të dhëmbit. Kjo lloj krosheje ndihmon në qëndrueshmërinë e protezës.

**Raporti i kroshesë me sipërfaqen e kurorës së dhëmbit.**

Kurorat e dhëmbëve natyrorë nëpërmjet ekuatorit ndahen në dy pjesë. Në sipërfaqen okluzale mbi ekuator dhe sipërfaqen gingivare nën ekuator. Gjithashtu ana vestibulare e dhëmbit ndahet në sipërfaqen meziale dhe distale. Nga këto ndarje sipërfaqja vestibulare e dhëmbit ndahet në katër kuadrate.

Kurse tek molarët, nëpërmjet dy planeve vertikale që korrespondojnë me majat e tuberkuleve vestibulare dhe planit horizontal ndahet në 6 kuadrate.

Krosheja për të realizuar funksionin fiksues duhet të kapë 3 kuadrate. Një kuadrat okluzal dhe dy kuadrate gingivarë (për dhëmbët frontalë dhe premolarë). Kurse në dhëmbët molarë përfshin 4 kuadrate, një okluzal dhe tre gingivarë.

Krahu i kroshesë del nga trupi i kroshesë në anën distale të dhëmbit, kalon kuadratin disto-okluzal mbi ekuator dhe zbret poshtë duke përfshirë 2 ose 3 kuadrate gingivarë (kjo në varësi të dhëmbit ku do të vendoset krosheja).

Krahu i kroshesë duhet të vendoset mirë mbi sipërfaqen e dhëmbit, të jetë larg gingivës marginale rreth 1,5-2mm. Në anën distale të dhëmbit vendoset trupi i kroshesë, e cila qëndron në mesin e sipërfaqes distale, paralel me boshtin gjatësor të dhëmbit, por pa e takuar atë. Trupi i kroshesë vazhdon me bishtin e kroshesë që ka formë të valëzuar dhe nuk e takon kreshtën alveolare.

#### FAZAT KLINIKO - LABORATORIKE TË PËRGATITJES SË PROTEZËS PARCIALE ME PLLAKË

Për të realizuar një protezë parciale me pllakë detyrimisht duhet të kemi modelin e punës prej allçie të fortë. Ky model sigurohet nga masa e marrë në gojën e pacientit me lugë serie me alginat që janë të veçanta si për nofullën e sipërme ashtu edhe për nofullën e poshtme.

Qëllimi i masës është të sigurohet një model i përshtatshëm ku të kemi mundësi të punojmë për të përgatitur një protezë sa më të përshtatshme. Modeli nuk duhet të ketë asnjë defekt si psh. mos të ketë dhëmbë të thyer, të mos ketë dëmtime të modelit ku do të modelohet proteza dhe të mos ketë dëmtime të zonave që duhet të përfshihen nga pllaka e protezës. Modelin që do të jetë për përgatitjen e protezës e quajmë modeli i punës dhe duhet që gjatë gjithë kohës që punojmë, të mos e dëmtojmë me spatul, thikë, etj.

Modeli i dytë që duhet për të realizuar përgatitjen e protezës është modeli ndihmës, i cili është modeli që del nga masa e marrë tek dhëmbët e nofullës së kundërt dhe shërben për të ndihmuar në rreshtimin e dhëmbëve të protezës.

Në rastet kur në nofullën që do të vendosim protezën defekti është i vogël dhe masa e marrë me lugë serie është e mirë mund ta përdorim për të përgatitur protezën, kurse në rastet kur defekti është i madh dhe kërkojmë që kufijtë e protezës të jenë sa më ekzaktë, atëherë mbi modelin e parë përgatisim lugë individuale prej bazis plate ose rezinë vetëpolimerizuese. Me lugën e përgatitur marrim masën duke e detyruar pacientin të bëjë lëvizje dinamike të buzëve, faqeve, gjuhës, etj. Materiali i masës më i mirë në këto raste është silikoni, sepse merr masën me saktësi dhe lidhet me anët e lugës individuale në shtresa të holla, ndërkohë që alginati e siguron me vështirësi.

Pasi sigurojmë modelin e punës duhet të shënojmë kufijtë ku duhet të kalojë pllaka e protezës, si dhe përcaktojmë dhëmbët ku do të vendosen elementet e fiksimit (zakonisht në protezat me pllakë përdoren kroshetë).

Pastaj është e domosdoshme vendosja e modeleve në të njëjtin relacion siç ndodhen në gojën e pacientit. Me modelet që kemi ky relacion sigurohet në dy forma:

1 - Kur defekti do të jetë i kufizuar (Kennedi 3) kemi siguruar kontakt në dy anët distale dhe një ballore, atëherë mund t'i bashkojmë modelet në okluzion si në gojën e pacientit dhe i ngjisim modelet me njëra - tjetrën.\
2 - Kur kemi defekt të klasit të parë dhe të dytë të Kennedit atëherë në këto raste kemi 1 ose 2 pika kontakti ndërmjet nofullave. Nuk sigurohet mundësia t'i bashkojmë modelet. Në këto raste përgatisim shabllonin. Shablloni përbëhet nga: 1- Baza e shabllonit; 2 - Cilindrat kafshues.

1 - **Baza e shabllonit** - përgatitet prej materiali të fortë siç është bazis plate, ose prej dylli rozë me trashësi 0,5mm. Kjo pllakë përfshin gjithë sipërfaqen që kemi shënuar me laps kopjativ (sipërfaqen e pllakës së protezës) duke u puthitur me atë.\
2 - **Cilindrat kafshues** - përgatiten prej dylli rozë në formë cilindrash dhe vendosen në zonat e defektit duke e plotësuar hapësirën. Lartësia e cilindrit duhet të jetë 1- 1.5mm më e lartë se lartësia e dhëmbëve natyrorë, kurse gjerësia sa ajo e sipërfaqeve përtypëse të dhëmbëve që mungojnë.

Pasi përgatitet shablloni bëjmë zbutjen me spatul të sipërfaqes së sipërme të dyllit. Në klinikë shablloni vendoset në gojë dhe pacienti mbyll gojën. Në sipërfaqen e shabllonit kanë mbetur format e sipërfaqes përtypëse të dhëmbëve antagonistë. Pasi hiqet shablloni dhe vendoset në model bëhet bashkimi dhe ngjitja e modeleve me njëri-tjetrin. Ngjitja bëhet në disa pika me dyll të shkrirë. Kur defekti është dhe në pjesën ballore është e nevojshme të shënohet në shabllon vija mediane, vija kanine dhe vija e të qeshurit.

Pasi kemi ngjitur me dyll të shkrirë shabllonet me modelet bëjmë vendosjen e tyre në okludator.

Okludatori është një aparat mekanik që përbëhet nga dy pjesë metalike, të cilat bashkohen me një bosht dhe siguron hapje dhe mbyllje.

Para vendosjes së modeleve në okludator është e nevojshme që modelet të jenë të lagura, me qëllim që të mos thithin lagështirën e allçisë që do të bëjë lidhjen e modeleve me okludatorin, madje në sipërfaqen e modeleve duhet të bëhen disa gërvishtje.

Në fillim përgatitet një sasi allçie në formë brumi, hidhet një sasi mbi tavolinë, vendoset pjesa e poshtme e okludatorit në allçi dhe pastaj vendoset pjesa e poshtme e modelit. Gjatë vendosjes, duhet të kemi kujdes që vija mediane e modelit të vendoset në mesin e okludatorit si dhe sipërfaqja përtypëse të jetë paralel me sipërfaqen e tavolinës. Pastaj mbi modelin e nofullës së sipërme vendoset një sasi allçie, vendoset pjesa e sipërme e okludatorit dhe përsëri sasi tjetër allçie.

Bëhet rregullimi i modeleve në okludator; fiksohet vida duke e bërë të gatshme për rreshtimin e dhëmbëve.

Për të realizuar një kontakt më të mirë të dhëmbëve artificialë me ato natyrorë si në okluzion qendror, ashtu dhe gjatë lëvizjeve anësore të nofullës së poshtme, duhet që modelet të vendosen në artikulator. Artikulatorët janë aparate që imitojnë lëvizjet e nofullës. Artikulatorët i kemi me vlera mesatare dhe me vlera individuale. Vendosja e modeleve realizohet nëpërmjet harkut të fytyrës (më gjerësisht për artikulatorët flitet në protezat e plota).

Para rreshtimit të dhëmbëve duhet të përcaktohet ngjyra, forma dhe madhësia e dhëmbëve artificialë. Gjatë rreshtimit duhet të kemi kujdes dhe duhet të zbatojmë rregullat e nevojshme të rreshtimit të tyre.

Baza e dhëmbit artificial duhet të vendoset mbi procesin alveolar nga ana vestibulare, të vendoset pas dhëmbit natyror dhe të takojë me gjithë sipërfaqen përtypëse dhëmbët antagonistë. Pastaj, njëri pas tjetrit, duhet të vendosen dhëmbët e tjerë, deri në plotësimin me dhëmbë të defektit. Kur bëjmë rreshtim duhet që çdo dhëmb i nofullës së sipërme të okludojë me dhëmbin me të njëjtin emër të nofullës së kundërt dhe dhëmbin që vjen pas.

E kundërta ndodh me dhëmbët e nofullës së poshtme ku tuberkulat vestibulare futen në fisurën qendrore të dhëmbëve të nofullës së sipërme dhe çdo dhëmb i nofullës së poshtme okludon me dhëmbin me të njëjtin emër dhe dhëmbin që ndodhet përpara.

Pas përfundimit të rreshtimit duhet që vija qendrore bashkuese e sipërfaqeve përtypëse të jetë në një vijë të drejtë. Pasi përfundohet rreshtimi, bëhet rregullimi i dyllit duke mbushur të gjithë sipërfaqet e modelit, largohet dylli nga sipërfaqet e dukshme të dhëmbit dhe është e gatshme proteza prej dylli të provohet në gojë.

Pas korrigjimeve që mund të bëhen në rreshtim, vendosen elementet e fiksimit e stabilizimit të protezës. Në rastin e protezave të thjeshta me plastmasë kryesisht përdoren kroshetë. Këto elemente sigurojnë mundësinë e lidhjes së protezës me dhëmbët natyrorë ku do të mbështetet proteza.

Pasi përfundohet modelimi i protezës, hiqet nga okludatori dhe bëhet i gatshëm për të bërë zëvendësimin e dyllit me plastmasë. Modeleve u priten dhëmbët natyrorë, duke lënë të lira krahët e kroshesë. Modelet futen në ujë për 2-3 minuta dhe janë të gatshme për muflim.

Muflimin e këtyre protezave e kemi në tre mënyra:

**1 - Muflimi direkt**

Në këtë lloj muflimi duhet që modeli me gjithë protezën prej dylli të vendoset në pjesën e poshtme të muflës ku fillimisht kemi hedhur allçi të hollë. Sipërfaqja e modelit takon sipërfaqen e bazës së muflës si dhe mbulohet me allçi sipërfaqja vestibulare dhe okluzale e gjithë dhëmbëve artificialë e natyrorë. Këtu lihet e lirë sipërfaqja palatinale ose linguale e dhëmbëve dhe modeleve. Kjo metodë ka përparësi nga metodat e tjera se nuk lejon lëvizshmërinë e dhëmbëve në protezë si dhe rritjen e lartësisë së protezës, por ka vështirësi për t'u realizuar.

**2 - Muflimi indirekt**

Në këtë metodë në pjesën e poshtme të muflës nuk mbulohen me allçi as dhëmbët e as elementet e fiksimit. Në këtë metodë duhet të kemi kujdes, gjatë vendosjes e presimit të rezinës në rritjen e trashësisë së protezës dhe krijimin e problemeve në okluzion.

**3 - Muflimi i kombinuar**

Në këtë lloj muflimi bëhet mbulimi me allçi i elementeve të fiksimit dhe lihen të lirë dhëmbët artificialë.

Pasi bëhet muflimi i protezës në muflën e poshtme sipas metodave të lartpërmendura bëhet izolimi i sipërfaqeve të allçisë, vendoset pjesa e sipërme e muflës, hidhet allçia tjetër, vendoset kapaku dhe presohet në presë duke nxjerrë tepricat e allçisë.

E lëmë 10-15 minuta, e heqim nga presa dhe e fusim në një tenxhere me ujë të ngrohtë, ku temperatura është nga 90 - 100°C. E lëmë për 10 min. Dhe në momentin që shohim bulëzat e para të dyllit, e largojmë nga uji, hapim muflën dhe heqim gjithë dyllin e zbutur. Hedhim mbi sipërfaqen e modelit ujë shumë të ngrohtë që të largohet gjithë sasia e dyllit dhe mufat i lëmë që të ftohen. Pas ftohjes, sipërfaqet e allçisë me penel lyhen me solucion izolant që rezina të mos ngjitet me allçinë gjatë polimerizimit.

Plastmasi që përdoret për këto proteza përbëhet nga pluhuri - polimetil metakrilati dhe lëngu - metil - metakrilati.

Këto përzihen në një enë qelqi me sasinë e duhur për madhësinë e protezës. Pasi përzihet, mbyllet kapaku dhe lihet deri në momentin kur rezina bëhet brumë i trashë. Kujdes, kur të preket, të mos ngjitet nëpër gishta. Gjatë manipulimeve me rezinën duart duhet të jenë të pastra. Merret rezina dhe vendoset mbi sipërfaqet e bazës së dhëmbëve, si dhe në zonat ku është larguar dylli. Mbi sipërfaqen e rezinës vendoset një letër celofoni dhe mufla gradualisht presohet. Pastaj hiqet letra e celofonit së bashku me tepricat e rezinës. Mufla presohet përsëri në mënyrë graduale dhe lihet në presë 10-15 min. Hiqet nga presa dhe presohet në bridë. Bridën së bashku me muflën e fusim në aparaturën e polimerizimit të mbushur me ujë që është në temperaturën e ambientit.

Aparati realizon zierjen e protezës duke ju përshtatur kohës së duhur për polimerizim sipas kërkesave të firmës prodhuese të rezinës. Koha e nevojshme është 2.5 orë, ose 150 minuta.

Pas përfundimit të ciklit të polimerizimit lihet në aparat deri në ftohje dhe mufla hapet pas 24 orësh.

Mufla hapet me kujdes, nxirret proteza, pastrohet nga allçia me thikë e spatul, me gurë karborundi hiqen mbeturinat e rezinës, përpunohet rezina me gurë të ndryshëm deri në momentin që proteza bëhet e gatshme për lustër.

Lustrimi i protezës bëhet me konfeter, furça të ndryshme me pomice që fillon nga furça e zezë, furça të bardha dhe pastaj përdoret pastë lustruese për të marrë një shkëlqim që e bën protezën më të pranueshme për pacientin.

Pas lustrimit ajo është e gatshme për t'u vendosur në gojën e pacientit.

#### RIPARIMI I PROTEZËS PARCIALE ME PLLAKË

Gjatë procedurave të përgatitjes së protezës parciale me pllakë nga ana e laborantit, mjekut, apo gjatë përdorimit të protezës nga pacienti ndodh që proteza të bëhet difektoze.

**a) Këto defekte mund të ndodhin në laborator:**

1 - Gjatë nxjerrjes së protezës nga mufla mund të frakturohet pllaka e protezës (të ndahet në dy pjesë)\
2 - Mund të dëmtohen dhëmbët artificialë\
3 - Mund të dëmtohet një pjesë e pllakës së rezinës, të këputen kroshetë etj.

**b) Defekte që ndodhin në klinikë:**

1 - Kur tentohet të futet me presion proteza në gojë dhe pjesë të holla rezine mund të frakturohen ose mund të thyhet pllaka e protezës.\
2 - Të bjerë proteza nga dora dhe të thyhet.\
3 - Duke rregulluar zonat ndërmjet dhëmbëve që proteza të aplikohet me lehtësi dëmtohen elementet lidhës etj.

**c) Defekte që i ndodhin pacientit:**

1 - Kur pacienti ka vështirësi ta heqë e ta vendosë protezën në gojë mund të dëmtojë pjesë të pllakës ose të këpusë kroshetë.\
2 - Kur pacienti gjatë larjes e shtrëngon me forcë dhe e thyen protezën.\
3 - Kur proteza, pas një kohe të gjatë përdorimi, nuk ka stabilitet dhe thyhet.\
4 - Kur ndonjë nga kroshetë ushtron presion mbi dhëmbin mbështetës dhe pacienti e këput vetë kroshenë.\
5 - Kur pacienti, për arsye të ndryshme, heq dhëmbë ku mbështetet proteza.

Në të gjitha rastet që përmendëm më sipër ekzistojnë mundësi që protezat me dëmtime të riparohen dhe të përshtaten mirë në gojë.

**Llojet e riparimit**

1 - Riparim me dorë të lirë\
2 - Riparim direkt\
3 - Riparim indirekt

**1) Riparimi me dorë të lirë**

Kur pllaka e protezës është ndarë në dy pjesë riparimi i saj synon bashkimin e tyre për ta bërë të përshtatshme dhe funksionale.

Pasi merren pjesët e protezës, pastrohen, thahen dhe me atak ngjiten në brendësi, izolohet dhe vendosen në allçi duke formuar modelin e punës. Të dyja sipërfaqet e protezës hollohen me freza kauçuku në gjysmë trashësie, gjithashtu hapet 1-1,5mm vija bashkuese e frakturës dhe në dy anët e saj bëhen retensione në formë bisht-dallëndyshe. Bashkimi i frakturës bëhet me rezinë vetëpolimerizuese ose me rezinë që polimerizohet me aparat polimerizimi nën presion (Ivomat), temperaturë 70 gradë C për 20 min. nën presion 6 bar. Lidhja e protezës me rezinën bashkuese bëhet në rrugë kimike si dhe mekanike.

**2) Riparimi direkt**

Ky riparim bëhet direkt në gojë me rezinë vetëpolimerizuese, në rastet kur është shkëputur ndonjë dhëmb, dhe e vendosim dhëmbin në pozicionin e parë. Kjo bëhet pasi paraprakisht përpunojmë vendin e dhëmbit, dhëmbin e mbushim me rezinë dhe pasi e vendosim bëjmë kontrollin në përshtatje me dhëmbët fqinjë dhe antagonistë. Gjithashtu kur kemi dëmtime të vogla mund të riparohet edhe direkt në gojë.

**3) Riparimi indirekt**

Riparimi indirekt bëhet në rastet kur kemi këputje të krosheve, kur kemi dhëmbë të hequr dhe duhet shtuar në protezë, kur kemi dëmtime të mëdha të pllakës së protezës.

Në këto raste me lugë serie dhe alginat merret masa me protezë në gojë. Pasi hiqet masa nga goja, shpëlahet, kontrollohet, bëhet derdhja e masës me allçi dhe përgatitet modeli.

Në model kemi protezën, dhëmbët natyrorë si dhe hapësirat apo kroshetë e këputura që duhen zëvendësuar. Në këto raste përpunohet proteza duke bërë vendin e përshtatshëm për kroshe apo për shtesë dhëmbi. Me rezinë vetëpolimerizuese bëhet lidhja e protezës me elementet shtesë. Lihet sa të forcohet, hiqet nga modeli, pastrohet e lustrohet dhe vendoset në gojë duke bërë dhe kontrollin e nevojshëm për një adaptim komod të protezës.

#### PROTEZA PARCIALE ME VALPLAST

Valplast është me bazë rezinë fleksibile ideale për protezat parciale ose restaurimet unilaterale. Najloni biokompaktibël dhe rezina termoplastike e Valplast-it sigurojnë një gradë fleksibiliteti dhe stabiliteti gjatë procedurës dhe përfundimit të protezës në trashësinë e rekomanduar. Ngjyra, forma dhe dizajni i protezave Valplast përshtaten pa problem me pamjen e indeve gingivare, duke i bërë ato thuajse të padallueshme. Plastika e fortë dhe rezistente, përshtatet komfort në indet gingivare përreth dhe dhëmbët e denticionit natyror. Fortësia e plastikës jo-alergjike eliminon shijen metalike dhe lejon që proteza parciale të prodhohet e hollë mjaftueshëm pa kroshe metali për të shmangur shijen e rëndë e të keqe që haset shpesh në protezat parciale metalike tradicionale.

**Vetitë e materialit Valplast**

Proteza me Valplast ka bazë rezinë të injektuar në presion dhe është ideale për protezat parciale dhe restaurimet unilaterale. Rezina është një najlon termoplastik me veti unike fizike dhe estetike. Materiali është një formë e veçantë najloni në familjen e Superpolymideve (një najlon shumë i pastër) i cili nuk përkeqësohet kimikisht kur bie në kontakt me fluidet, bakteret dhe vetitë fizike të ambientit të gojës. I disponueshëm në tri kategori ngjyrash (rozë, rozë e lehtë dhe rozë e theksuar), Valplast është prodhuar në mënyrë unike për t'u përshtatur me tonalitetin e ngjyrës së indeve natyrore, e cila bëhet e dukshme përmes materialit për një estetikë optimale.

Këto lloje protezash kanë indikacion të mirë në mangësi të pjesshme dhëmbore si për funksionin ashtu edhe për estetikën.

**Avantazhet e tyre:**

1. Janë komforte dhe përballohen mirë nga pacienti.
2. Janë fleksibël, të lehta dhe të forta.
3. Nuk kërkojnë preparim të dhëmbëve ku do të mbështetet proteza
4. Sigurojnë retension të mirë dhe nuk janë alergjike.
5. Kanë jetëgjatësi të garantuar dhe nuk thyhen.

Gjatë përdorimit të tyre duhet të kemi kujdes në rastet kur kemi defekte bilaterale me fund të lirë dhe proces alveolar të hollë si thikë, si dhe kur kemi torus mandibular të shprehur. Kujdes duhet patur edhe në atrofi të theksuar bilaterale në nofullën e sipërme, dhe kur synohen protezime në kafshim të thellë. Në këto raste rekomandohet të përdoren protezat e skeletuara.

**FAZAT KLINIKO-LABORATORIKE**

Për përgatitjen e një proteze pjesore me Valplast duhen ndjekur të gjitha fazat klinike dhe laboratorike.

1.  Pasi mjeku vlerëson defektin dhe bie dakord me pacientin fillon procedura e marrjes së masës. Për protezat Valplast nuk ka nevojë për preparim ose është i nevojshëm një preparim shumë i vogël i dhëmbëve. Mjeku gjen lugën e përshtatshme dhe merr masën me alginat ose me polivinil siloksan. Gjithashtu, me alginat merr dhe masën e antagonistëve.

    Në raste të veçanta kur duhet të bëhet paraleliteti i dhëmbëve mbështetës, modeli i punës nga masa anatomike bëhet paraleliteti i dhëmbëve me dyllë dhe dublimi i modelit duke e derdhur me allçi A4.
2. Në laborator mbi modelet e siguruara nga dublimi përgatitet shablloni ose shabllonet për përgatitjen e protezës.
3. Mjeku bën provën e shabllonit në klinikë. Ai synon që gjatë mbylljes së gojës në cilindrat e dyllit të zbutur të mbesin shenjat e dhëmbëve antagonistë.
4. Laboranti vendos dy modelet bashkë me shabllonin të ngjitur në okludator.
5. Në laborator bëhet rreshtimi i dhëmbëve artificialë duke vlerësuar formën, madhësinë dhe ngjyrën e dhëmbëve në përshtatje me ata natyralë.
6.  Pasi në klinikë vlerësohet proteza me dyllë me dhëmbët artificialë dhe mjeku së bashku me pacientin bien dakord, proteza kalon në laborator për t'u përfunduar, duke modeluar me dyllë dhe kroshetë mbi dhëmbët mbështetës.

    Proteza prej dylli së bashku me modelin, futet në mufël të veçantë ku ka të lira dy hapësira. Këto hapësira janë të nevojshme pas shkrirjes së dyllit ku injektohet rezina duke qenë mufla e presuar. Rezina futet në furrë në temperaturë 275°C dhe lihet 18 minuta. Këtu bëhet presimi i saj.
7. Proteza lihet të ftohet 30 minuta pas polimerizimit. Ajo hiqet nga mufla nëpërmjet goditjeve me çekiç. Proteza del e pastër nga allçia, me freza e gurë të posaçëm hiqen pjesët e tepërta. Në fund bëhet lustrimi me furça pambuku dhe pasta të veçanta duke e bërë të gatshme për pacientin.
8. Në klinikë pasi mjeku e merr protezën kontrollon kufijtë e saj, sipërfaqen e brendshme, lustrën, dhëmbët artificialë, kroshetë dhe më pas e vendos në gojën e pacientit. Në gojë mjeku vlerëson mënyrën e vendosjes, qëndrueshmërinë, okluzionin, ngjyrën e rezinës, si dhe pranueshmërinë nga pacienti.

**Këshilla për përkujdesjen e protezave Valplast**

* Valplast pastrohet çdo ditë me ujë të rrjedhshëm ose me larësit Val-clean, pas çdo përdorimi të saj.
* Duke rritur përkujdesjen për higjienën e protezës suaj, kjo ndikon tek pamja, komforti dhe funksioni i saj.
* Dezinfektimi dhe përdorimi i larësve profesionalë rekomandohet për të parandaluar simptomat e stomatitit nga protezat.
* Pasta e dhëmbëve dhe furça mund të gërvishtin sipërfaqen e protezës Valplast. Sigurohuni që ta hiqni nga goja protezën kur furçoni dhëmbët natyrorë.
* Protezat Valplast janë shumë të durueshme dhe janë të dizajnuara për një performancë të mirë funksionale në periudha të gjata përdorimi.

Baza e protezës i reziston frakturave ose thyerjeve më mirë se dhëmbët sintetikë të vendosur në të.

Për një adaptim më të mirë me protezën, pacienti para vendosjes në gojë, e fut protezën në ujë të ngrohtë për rreth 30-60 sekonda. Kjo i jep materialit të protezës fleksibilitet dhe adaptim të mirë në gojë.

Kroshetë nga vetë materiali i protezës sigurojnë retension dhe stabilitet të mirë. Në raste kur krosheja është më e ngushtë dhe nuk futet në dhëmbët mbështetës, futet në ujë të ngrohtë për 30-60 sekonda dhe krosheja bëhet më elastike dhe futet me lehtësi. Në të kundërt, kur është më e gjerë futet në ujë të ngrohtë dhe krosheja ose kroshetë ngushtohen që të puthiten mirë me dhëmbët mbështetës.

***

### Kapitulli V

#### PROTEZA E SKELETUAR

Protezat e skeletuara me kroshe të derdhura kanë një përdorim të gjerë në praktikën e përditshme në zëvendësimin e pjesshëm të harkut dhëmbor. Ekzistenca e një numri dhëmbësh natyrorë ndikon pozitivisht në mbajtjen e protezës së skeletuar dhe stabilizimin e saj gjatë përtypjes. Prezenca e dhëmbëve siguron që proteza të shpërndajë presionin përtypës nëpërmjet dhëmbëve (nga elementet e fiksimit) si dhe nëpërmjet pllakës metalike - mukozë - kockë.

Në dallim nga proteza pjesore klasike me pllakë, proteza e skeletuar ka konstruksion metalik, përmes të cilës mundësohet dhe reduktimi i pllakës bazale. Kjo protezë kryesisht mbështetet mbi dhëmbët shtyllë duke siguruar shpërndarje fiziologjike si dhe nuk lejon fundosjen e protezës.

Proteza parciale e skeletuar ka një bazë maksimalisht të reduktuar. Madhësia e reduktimit të pllakës së protezës varet nga gjendja e dhëmbëve të mbetur si dhe numri e renditja e tyre. Teknologjia e derdhjes ka krijuar mundësi që, skeleti i protezës të jetë një, duke qenë një i tërë lidhet më mirë me dhëmbët mbështetës dhe rrit rezistencën e dhëmbëve dhe vlerën përtypëse.

Nëpërmjet studimeve dhe analizave klinike është vlerësuar se protezat e skeletuara janë më efektive, më funksionale, më komode dhe kanë jetëgjatësi më të madhe se protezat parciale me pllakë dhe për këto arsye:

1 - Proteza parciale me pllakë është shumë masive dhe pacienti adaptohet me vështirësi.\
2 - Janë proteza që fundosen brenda një kohe të shkurtër duke ndikuar në rezorbim kockor e atrofi të procesit alveolar.\
3 - Dhëmbët natyrorë për shkak të ndikimit negativ të forcave horizontale lëvizin.\
4 - Kroshetë i afrohen gingivës dhe humbasin fuqinë retentive.\
5 - Pllaka komprimon gingivën marginale, pengon derdhjen e lëngut të indeve në sulkusin gingival dhe pastrimin fiziologjik të tyre.\
6 - Në hapësirën ndërmjet pllakës dhe indeve mbajtëse krijohen membrana sekretore jargore, pakësohet sekretimi i pështymës, rritet proteoliza e ushqimit të mbetur dhe prodhimi i mikroflorës në hapësirën e gojës.\
7 - Dhëmbët e protezës humbin kontaktin me antagonistët ngaqë ajo fundoset, dhëmbët natyrorë mbingarkohen.

**Përparësitë**

* Reduktimi i pllakës
* Lirimi i gingivave marginale nga ndikimi i dëmshëm i pllakës.
* Parandalon irritimin gingivar, zvogëlon ndjeshmërinë e trupit të huaj.
* Sistemi i krosheve në protezat e skeletuara sigurojnë ngarkesë aksiale në dhëmbët mbajtës dhe pakëson ngarkesat mukozale.
* Proteza metalike krijon ndjeshmëri të temperaturës.
* Zvogohet mundësia e thyerjes.

**Mangësitë**

* Elementet retentivë të protezës po të jenë planifikuar keq shpesh shkaktojnë ndryshim patologjik periodontik.
* Punimi jo i mirë i skeletit, krijon kushte për mbetje ushqimore dhe mundëson formimin e kariesit, pengesa fonetike, dhe lëvizje të penguar të gjuhës.

**Indikacionet**

Proteza e skeletuar indikohet:

1 - Kur kemi mungesa nga 1 deri në 13 dhëmbë.\
2 - Kur nuk mund të vendoset protezë fikse.\
3 - Kur nga mungesa e dhëmbëve krijohen hapësira ndërmjet dhëmbëve të mbetur.\
4 - Kur dhëmbët shtyllë i përkasin grupeve të ndryshme.\
5 - Kur ka inklinime të mëdha të dhëmbëve shtyllë që kërkojnë dekortikime të mëdha për të krijuar paralelizëm.\
6 - Kur kemi mungesa distale me funde të lira (klasi I + II Kennedi) dhe kombinime defektesh.\
7 - Kur faktori biologjik i dhëmbëve të mbetur nuk është i favorshëm për proteza fikse.\
8 - Në kafshime të thella, ku krahas zëvendësimit të defektit dhëmbor sigurohet dhe ngritja okluzale metalike.\
9 - Këto proteza përdoren dhe për qëllime profilaktike në rastin e paradontozave në formë shinash.\
10 - Në rastin e dyshimit të shenjave alergjike nga rezina.

**Kundërindikacionet**

1 - Në mosha të reja kur nuk ka përfunduar dalja e plotë e dhëmbëve dhe kalcifikimi i kockës (sepse shërben si aparat ortodontik)\
2 - Tek pacientët që kanë bërë heqje dhe nuk ka përfunduar shërimi i plagëve.\
3 - Tek pacientët që kanë ndryshime periapikale tek dhëmbët ku do të vendosen elemente fiksues.\
4 - Tek pacientë që kanë dhëmbë me malformacion dhe nuk sigurojnë mundësi retentive të protezës. (Dhëmbët kanë korona me forma jo normale)\
5 - Kur dhëmbët e mbetur kanë lëvizshmëri.

#### PJESËT PËRBËRËSE TË PROTEZËS SË SKELETUAR

1. Lidhësi Kryesor
2. Pllaka aproksimale
3. Lidhësi sekondar
4. Krahu mbështetës
5. Kroshetë
6. Retensionet indirekte
7. Pllaka gingivare në formë rrjete

**1 - Lidhësi kryesor**

Në nofullën e sipërme (pllaka palatinale) vendoset në sipërfaqen palatinale dhe bën bashkimin e dy anëve të protezës duke formuar një strukturë të vetme.

Ajo duhet:

1 - Duhet të jetë rigide (jo fleksibël, sepse në të kundërt kroshetë do të ushtronin mbingarkesë mbi dhëmbët mbështetës, duke shkaktuar lëvizshmëri të tyre dhe pllaka në pika të veçanta palatinale krijon mbingarkesa. Pra është e domosdoshme të jetë rigide.\
2 - Pllaka palatinale duhet të qëndrojë larg gingivës marginale 5-6 mm, në të kundërt shtypja që krijon nga ngarkesat përtypëse krijon dëmtime gingivare (skuqje, dalje e likidit gingivar)

**Lidhësit palatinalë janë disa tipesh.**

1 - **Pllakë palatinale e pjesshme** që mbulon një pjesë të qiellzës së fortë. Kjo ka një trashësi 0.63 mm.\
a) Pjesa e përparme e saj vendoset prapa rafe palatinale, ose në pamundësi ndërmjet dy rrudhave palatinale.\
b) Pjesa e prapme - vendoset në qiellzën e fortë, por para zonave të foramenit të nervave palatin major e minor (fosa palatina). Forma që i jepet pllakës palatinale duhet t'i sigurojë gjuhës pranueshmëri për këtë ana meziale e distale duhet të kenë formë të njëjtë. Kjo pllakë në mesin e saj është pak më e trashë se në dy anët anteriore e posteriore dhe kjo për arsye të rigiditetit dhe ruajtjes nga thyerja. Kjo formë përdoret kur nuk e kemi të zhvilluar torusin palatinal. Kjo pllakë e përfunduar duhet të jetë e lëmuar, me anë të rrumbullakuara e të holla që gjuha t'i pranojë me lehtësi dhe e lustruar, kurse pjesa e brendshme që takon në mukozë të jetë e pastruar në mënyrë elektrolitike.\
2 - **Pllakë palatinale komplete**\
Kjo pllakë kap një sipërfaqe të madhe të palatumit. Kjo ka të njëjtën trashësi 0.63 mm, është shumë rigide, merr pjesë më shumë në shpërndarje të presionit përtypës, është më pak e pranueshme për pacientin, por më komode se pllaka e rezinës.\
3 - **Pllakë palatinale me breza**\
Në protezat e skeletuara ky lloj bashkuesi përbëhet nga dy breza palatinalë dhe bashkohen nga dy breza longitudinalë.\
I pari vendoset në fund të rafe palatinale me trashësi rreth 1mm dhe gjerësi 6 - 9 mm.\
I dyti në pjesën fundore kalon para fovea palatinale. Mesi i brezave përkon me suturën mediane të kockave palatine dhe punimi të jetë simetrik, i pranueshëm për gjuhën. Brezi distal vendoset në nivelin e bashkimit të sipërfaqes vertikale e horizontale të kreshtës alveolare. Aplikohet në të gjitha klasat e Kennedit në nofullën e sipërme.\
4 - **Pllakë palatinale e integruar**\
Kjo mënyrë konstruktimi kryhet kur kanë mbetur pak dhëmbë në gojë. Pllaka kap sipërfaqen palatinale të dhëmbëve të mbetur. Ky konstruktim ka disavantazhe:\
\* 1 - Ushtron veprim leve mbi dhëmbët\
\* 2 - Pllaka palatinale ushtron presion mbi gingivën duke dhënë gingivite.\
Në këto raste më mirë do ishte që pllaka palatinale të ishte më e gjerë dhe sidomos kur kombinohet me rezinë, për arsye të shpërndarjes së presionit përtypës dhe nëpërmjet pllakës.

**Brezi lingual i nofullës së poshtme**

Kemi tre tipe kryesore:

1 - Bari lingual\
2 - Bari lingual i dyfishtë\
3 - Pllaka linguale

Zgjedhja bëhet në vartësi të frenulumit lingual dhe dyshemesë së gojës, ndryshe nga nofulla e sipërme ku zgjedhja e lidhëses bëhet në bazë të klasave të Kennedit.

A) - **Bari lingual** - Ka një trashësi prej 2mm, gjatësia varet nga numri i dhëmbëve të mbetur në zonën linguale. Gjerësia 3 mm (minimale). Vendosja e barit lingual është e varur nga hapësira ndërmjet frenulumit lingual dhe margove gingivare të dhëmbëve ballorë.\
1 - Pjesa e sipërme e barit duhet të jetë 2mm nën margon gingivare të dhëmbëve.\
2 - Pjesa e poshtme e barit 2mm mbi dyshemenë e gojës që indet të lëvizin lirshëm gjatë gëlltitjes, të folurit dhe gjuha të lëvizë lirshëm.\
Bari lingual indikohet kur ekziston së paku 7mm hapësirë e nevojshme.

```
Gjatë përgatitjes së barit lingual duhet të parashikohet shkarkimi funksional që realizohet nëpërmjet një hapësire të vogël midis barit dhe indeve të buta që i korrespondojnë. Kjo hapësirë është e ndryshme dhe aplikohet për të evituar traumat mbi inde gjatë funksionit të të folurit.
*   1 - Kur proteza ka mbështetje dentare - shkarkimi funksional është 0.2 mm
*   2 - Proteza me shalë të lirë me aks rrotacioni horizontal pas barit lingual - shkarkimi funksional 0.4 mm.
*   3 - Proteza me shalë të lirë - me aks rrotacioni horizontal para barit lingual - shkarkimi funksional prej 0.6 mm.
```

B - **Bari lingual i dyfishtë** përbëhet nga bari lingual i vendosur në zonën linguale kur kjo hapësirë është minimalisht 7-8 mm dhe brezi mbi sipërfaqet linguale afër margove të dhëmbëve frontalë me një trashësi 1 mm, gjerësi 2-3 mm duke marrë formë të valëzuar sipas sipërfaqeve të dhëmbëve me një mbështetje të fortë mbi sipërfaqet e dhëmbëve e lëmuar dhe lustruar për të qenë komod për pacientin. Të dy brezat bashkohen në fund të dhëmbëve mbështetës. Bari lingual i dyfishtë rrit efektivitetin e retensionit dhe stabilitetin e protezës.

C - **Pllaka linguale** Pllaka linguale ka një trashësi O.63 mm, pjesa e sipërme mbështetet në sipërfaqe linguale të dhëmbëve duke ndjekur format e dhëmbëve. Pjesa e poshtme duhet të jetë afër 2mm mbi frenulumin lingual. Pllaka linguale mbyll gjithë hapësirat ndërmjet dhëmbëve deri në nivelin e pikave të kontaktit. Sipërfaqja e brendshme e pllakës duhet të takojë mbi sipërfaqen e dhëmbëve dhe largohet nga takimi në nivelin e gingivës marginale. Pllaka linguale aplikohet kur hapësira është më e vogël se 7mm dhe në klasin e parë të Kennedit.

**2 - Pllaka aproksimale (pllaka drejtuese)**

Kjo pllakë metalike takon me sipërfaqet e dhëmbëve shtyllë që duhet të jenë paralel, gjithashtu dhe me aksin e futjes së protezës. Nëpërmjet paralelizmit kontrollohen forcat horizontale të tërheqjes gjatë heqjes e vendosjes së protezës, duke i ruajtur dhëmbët e indet nga dëmtimet. Proteza duhet të futet dhe të hiqet lehtë.

Kjo pllakë duhet të jetë e trashë 1.5mm në drejtim okluzo-gingival përfshin 1/3 okluzale të dhëmbëve ku mbështetet, kurse në drejtim vestibulo-palatinal ose lingual duhet të përfshijë gjithë sipërfaqen. Kjo pllakë nuk duhet të përfshijë dy faqet aproksimale të një dhëmbi, por vetëm njërën.

**3 - Lidhësi sekondar**

Është element lidhës ndërmjet lidhësit kryesor (pllakës palatinale ose barit lingual) dhe pjesëve të tjera të protezës. Bashkon krahun mbështetës me lidhësin kryesor.

Ky lidhës ka trashësi 1,5 - 2mm, është rigid, nuk zë hapësirë të madhe, vendoset në hapësirat ndërmjet dhëmbëve, duhet të ketë një shkarkim funksional 0.2mm.

Funksioni i këtij lidhësi është transmetues i forcave përtypëse nga proteza tek dhëmbët shtyllë. Për t'u vendosur duhet të ekzistojë hapësira e nevojshme ose duhet mjeku ta sigurojë nëpërmjet përpunimit të dhëmbëve.

**4 - Krahu mbështetës**

Është një pjesë e vogël metalike, e vendosur mbi sipërfaqen okluzale të dhëmbit, ky bllok ka për qëllim të shpërndajë forcat vertikale të përtypjes, duke mbështetur protezën dhe duke mos lejuar fundosjen e protezës.

**Llojet e krahëve mbështetës**

A) - **Krahu okluzal**\
\* vendoset mbi sipërfaqen okluzale të premolarëve e molarëve.\
\* Duhet të ketë formë trekëndëshi dhe maja të jetë afër qendrës së sipërfaqes okluzale.\
\* Krahu mbështetës me lidhësin nga skeleti duhet të ketë kënd 90°.\
\* Krahu mbështetës shërben për shpërndarjen e forcave përtypëse përgjatë boshtit gjatësor të dhëmbit.\
\* Për të përballur forcat okluzale duhet të ketë trashësi që fillon nga 1.5- 2mm dhe deri në majë shkon nga 1-0.5mm.\
\* Krahu okluzal vendoset në vendin e përgatitur nga mjeku që trashësia mos të pengojë në okluzion.

B) - **Krahu mbështetës mbi tuberkulat palatinalë e lingualë të dhëmbëve ballorë**\
Kur në gojë ekzistojnë vetëm dhëmbët ballorë përdoret krahu që mbështet mbi sipërfaqen e sipërme të tuberkulumit të kaninëve e centralëve sipër. Vendosja bëhet me drejtim mezio-distal dhe është konvekse. Vendi për këtë krah duhet të përgatitet paraprakisht nga mjeku.

C) - **Krahu mbështetës incizal** - Ky krah vendoset në margot incizale të dhëmbëve ballorë, poshtë, mundëson shpërndarjen e forcave përtypëse mbi boshtet gjatësore të dhëmbëve. Vendet për këto krahë përgatiten nga mjeku duke sakrifikuar pjesë dhëmbi në drejtim mezio-distal (Duke gërryer këndet mezial e distal të kurorave). Janë funksionalë, por nuk janë estetikë.

Krahu mbështetës duhet të jetë pasiv, rigid dhe të mos pengojë në okluzion. Gjithashtu duhet të mbajë protezën që të mos fundoset dhe të rrisë mundësinë e shpërndarjes së presionit përtypës nëpërmjet dhëmbëve mbështetës.

**5 - Kroshetë**

Janë elementet kryesorë që realizojnë dhe sigurojnë fiksimin e stabilizimin e protezës së skeletuar në gojë. Këto elemente i kundërvihen forcave vertikale, forcave gingivo-okluzale që tentojnë të largojnë protezën nga dhëmbët ku mbështetet proteza.

Ato përgatiten prej aliazhı Co-Cr-Mb dhe vendosen mbi dhëmbët mbështetës të protezës. Për shkak të elasticitetit më të vogël që kanë në krahasim me kroshetë e telit, krahu i kroshesë së derdhur shtrihet diagonal mbi faqen vestibulare të dhëmbit. Kroshetë e derdhura në krahasim me ato të telit kanë përparësi të dukshme, por edhe mangësi.

Kroshetë e derdhura:

1. Janë mjaft të forta
2. Mbështeten në mënyrë të saktë mbi dhëmbin mbështetës
3. Kanë forcë të kontrolluar retentive
4. E përfshijnë harmonishëm dhëmbin mbështetës
5. Nuk ndikojnë në raportin ndërmjet nofullave (okluzion)

Si e metë e tyre është se kanë mbështetje sipërfaqësore mbi kurorën e dhëmbit dhe nuk janë estetike.

**Kushtet që duhet të plotësojnë kroshetë e derdhura**

1. Krosheja duhet të ketë veti të mira retentive në sigurimin e retensionit të protezës ndaj forcave vertikale dhe gingivo-okluzale.
2. Krosheja duhet të stabilizojë protezën. Me stabilizim do të kuptojmë vetinë që duhet të ketë krosheja që t'i kundërvihet forcave që tentojnë ta lëvizin protezën në rrafshin horizontal.
3. Krosheja duhet ta ngarkojë dhëmbin në drejtim aksial. Krosheja nëpërmjet krahut okluzal duhet të bëjë kalim aksial të ngarkesave përtypëse të protezës në dhëmbët natyrorë. Në këtë mënyrë pengohet lëvizja e protezës në drejtim të mukozave duke ruajtur stabilitet ndërmjet protezës dhe indeve ku mbështet ajo. Dhëmbi ku mbështet krosheja duhet të ngarkohet vetëm në drejtim aksial. Kjo arrihet kur ndërmjet trupit të kroshesë dhe mbështetësit okluzal sigurohet këndi 90°. Kur mbështetësi okluzal e orienton ngarkesën jashtë qendrës së dhëmbit, atëherë do të krijohet momenti i rrotullimit, i cili shkakton inklinimin e dhëmbit.
4. Kroshetë duhet të sigurojnë neutralizimin e forcave që vijojnë në drejtime të ndryshme. Gjatë vendosjes ose heqjes së protezës nga goja, pjesët retentive të kroshesë krijojnë forca të cilat veprojnë në dhëmbë. Këto forca duhet të neutralizohen me intensitet të barabartë nga ana tjetër e dhëmbit duke vepruar në të njëjtën kohë. Ky veprim arrihet kur aplikohen mirë si krahu retentiv dhe ai stabilizues në anën palatinale apo linguale të dhëmbit.
5. Krosheja duhet të përfshijë sipërfaqe të mëdha të kurorës së dhëmbit. Kjo përfshirje duhet të kalojë gjysmën e perimetrit të dhëmbit që shkon deri 270°. Në këtë mënyrë pengohet lëvizja e padëshiruar e dhëmbit ku mbështet proteza e skeletuar.
6. Krosheja duhet të jetë pasive në gjendje qetësie. Në gjendje qetësie asnjë pjesë e kroshesë të mos prodhojë forca që veprojnë mbi dhëmbë. Forcat fillojnë të veprojnë në dhëmbë vetëm gjatë lëvizjeve funksionale të protezës apo gjatë futjes ose nxjerrjes së saj nga goja.

**Sistemi i krosheve**

Kroshetë, pavarësisht nga lloji, ndahen në:

1 - Kroshe okluzale (supraekuatoriale) ose Akers kroshe\
2 - Kroshe gingivale (subekuatoriale) Roach kroshe\
3 - Kroshe të kombinuara.

1 - **Kroshetë okluzale** - fillojnë dhe vazhdojnë në gjithë sipërfaqen okluzale të dhëmbit dhe pjesa fundore e krahut ulet poshtë ekuatorit të dhëmbit në zonën retentive të dhëmbit.\
2 - **Kroshetë gingivale** - Këto kroshe janë të vendosura nën linjën ekuatoriale.\
3 - **Kroshe e kombinuar** - Nga njëra anë kemi kroshe okluzale dhe nga ana tjetër pozicion gingivar.

Kroshetë e derdhura përbëhen nga tre pjesë të veçanta dhe dalin direkt nga trupi i kroshesë që është i lidhur me lidhësen kryesore të protezës.

Pjesët përbërëse të kroshesë janë:

1 - **Krahu retentiv** - është pjesa e kroshesë që vendoset në pjesën ballore të kurorës së dhëmbit që fillon nga zona okluzale e zbret në pjesën gingivare, duke siguruar retension të protezës. Pjesa e fundit e krahut është fleksibël dhe është më e hollë se fillimi i krahut.\
2 - **Krahu mbështetës** - vendoset mbi sipërfaqen përtypëse të dhëmbit dhe i siguron protezës mbështetje dhe bën shpërndarjen aksiale të ngarkesës përtypëse dhe nuk lejon fundosjen e protezës.\
3 - **Krahu stabilizues** - është krahu rigid i kroshesë vendoset mbi ekuator në anën palatinale ose linguale të dhëmbit. Neutralizon forcat që synojnë lëvizjen e protezës nga pozicioni i saj. Diametri i krahut stabilizues është i njëjtë në të gjithë gjatësinë e saj.

Në kroshetë e derdhura vetia retentive varet:

1. Nga mënyra e vendosjes së krahut të kroshesë në thellimet e lokalizuara nën ekuatorin e dhëmbëve.
2. Rezistenca e aliazhıt gjatë deformimit dhe elasticiteti i saj.
3. Nga përputhshmëria e kroshesë me dhëmbin mbështetës, si dhe nga faktori biologjik i dhëmbëve.

Ndër këto faktorë vlerë merr forma e dhëmbit ku do të vendoset krosheja, karakteristikat anatomo-morfologjike, pozicioni, koeficienti i fërkimit ndërmjet kroshesë e sipërfaqes së dhëmbit, gjatësisë së krahut, forma e vetitë e materialit. Krosheja forcën retentive e merr dhe duke shfrytëzuar formën natyrore të dhëmbëve.

Autori J.Prothero - ka paraqitur “Teorinë e Konit" të kurorës klinike të dhëmbit si bazë për arritjen e retensionit mekanik. Në këtë teori - forma e kurorës klinike përbëhet nga dy kone - Vija bashkuese e tyre paraqet diametrin më të madh të dhëmbit.

Autori Kennedy - e paraqet si diametrin më të madh të kurorës klinike, dhe e ka përcaktuar nëpërmjet paralelometrit. Pjesa e kurorës klinike, e cila konvergon në drejtim apikal nga konveksitetit më i madh i dhëmbit konsiderohet si fusha kryesore për retensionin e protezës.

Këndi i formuar ndërmjet instrumentit të paralelometrit dhe hapësirës nën konveksitetin maksimal të dhëmbit, në drejtimin e zgjedhur për vendosjen e protezës, quhet këndi i konvergjencës gingivale.

Në vlera të njëjta të thellimit horizontal, në forma të ndryshme të dhëmbit, paraqiten kënde të ndryshme të konvergjencës gingivale që ndikojnë në vlerën e forcës retentive të kroshesë.

Në rastet kur këndi i konvergjencës është më i vogël se 10° dhe nuk mund të sigurohet retensioni i kroshesë bëhet riformimi i formës së nevojshme për retension. Literatura e vlerëson këtë opsion.

Autorja Pavarina dhe më vonë Davenport theksojnë: Në dhëmbin që do të shërbejë për mbështetjen e kroshesë është bërë ngritja në nivelin e ekuatorit klinik me kompozit fotopolimerizues. Këto ndërhyrje janë bërë paraprakisht në laborator duke siguruar ngritje ekuatoriale me dyllë dhe kontrolli në paralelometër në përcaktimin e konvergjencës gingivare.

**Vlerësimi i momentit të vendosjes së protezës në gojë**

Gjatë vendosjes së protezës në gojë pjesa e përparme e krahut të kroshesë (dorëza e kroshesë) vepron mbi dhëmbin gjatë kalimit të ekuatorit të saj, duke ushtruar një forcë horizontale që është e barabartë me deformimin elastik të materialit (Ligji i Hook-ut). Vlera e kësaj force horizontale varet nga faktorët e njohur të kroshesë, siç janë: gjatësia, prerja tërthore, trashësia dhe lloji i materialit. Kjo forcë ekuilibrohet në anën e kundërt të dhëmbit, me një forcë të barabartë dhe të njëjtë, dhe këtë e realizon krahu stabilizues i kroshesë. Kjo ndodh vetëm nëse njëkohësisht me dorëzën vepron dhe krahu reciprok. Ndodh në shumë kroshe që konceptohen jo drejtë dhe ky bashkëveprim mungon ose vonohet.

Kjo bën që forcat horizontale shkarkohen mbi periodonsiumin e dhëmbit duke e dëmtuar atë. Ekuilibri ndërmjet dy krahëve mund të sigurohet vetëm atëherë kur dorëza e krahut retentiv vendoset në 1/3 gingivale dhe rigidi stabilizues në 1/3 okluzale (mbi ekuatorin e dhëmbit).

Krosheja në përtypje për t'ju kundërvënë forcave distalizuese duhet patjetër ta përfshijë mbi 180° perimetrin e dhëmbit ku vendoset krosheja. Kjo vendosje përdoret në kroshetë supraekuatoriale ose e ndërprerë kur përdoren si kroshe subekuatoriale, por dhe këto duhet të kalojnë në gjysmën e perimetrit dhe të kenë së paku dy pika kontakti.

**Kroshetë e Akersit**

Këto kanë një krah okluzal me drejtim nga ana e defektit - një krah retentiv dhe një stabilizues. Përdoret kryesisht në dhëmbët që kanë drejtim nga ana e defektit (kreshta alveolare pa dhëmbë).

**Kroshe në formë unaze**

Ka dy krahë okluzalë dhe krahët e kroshesë vendosen në sipërfaqen supraokluzale të dhëmbit. Vendoset në dhëmbë distalë me inklinim. Kemi dhe kroshe unazore me krahë okluzalë të bashkuar në gjithë fisurën qendrore të sipërfaqes përtypëse.

**Kroshetë tipi E**

Kroshetë e tipit E përdoren kryesisht në klasin e tretë të Kenedit (defekte të kufizuara).

**Kroshetë tipi G**

Kroshetë e tipit G përdoren në defektet e klasit të parë dhe të dytë të Kenedit (defekte me fund të lirë).

**Kroshe e dyfishtë - Bonwill**

Krosheja Bonwill është modifikim i kroshesë Ney I. Është i përbërë prej dy krosheve të tipit Ney I të bashkuara në një trup me drejtime të kundërta. Ka dy krahë mbështetës, dy krahë retentivë dhe dy krahë stabilizues. Pjesa retentive dhe stabilizuese ka raport të njëjtë mbi dhëmbin si krosheja Ney I. Për vendosjen e kroshesë Bonwill thellimi gingival duhet të jetë 0.50mm. Përdoret në klasën e II-të dhe të IV-të të Kennedy.

**Kroshetë subekuatoriale (Roach)**

Grup tjetër i madh i krosheve është ai i autorit Roach që quhet edhe grupi i krosheve të ndara. Emri i tyre lidhet me faktin se pjesa retentive e kroshesë është e ndarë nga ajo mbështetëse dhe stabilizuese. Këto kroshe përdoren atëherë kur për shkak të estetikës kërkohet një krah retentiv sa më gingival ose kur thellimi retentiv është i vogël. Krahut retentiv të këtij grupi kroshesh i përngjajnë shkronjave të ndryshme. Krosheja merr emër në vartësi të formës së krahut të saj (T- Y- V -C - U - L - I etj).

Këto kroshe kanë disa përparësi:

1 - Kanë efekt retentiv të mirë në dhëmbët me thellësi të vogël.\
2 - Janë pak të dukshme\
3 - Janë estetike\
4 - Janë Higjienike

Në praktikën e përditshme më shpesh përdoren kroshet e tipit T.

**1 - Kroshe në formë -T-je**\
Është kroshe estetike, funksionale. Përdoret kryesisht në premolarë dhe molarë me ekuator të theksuar.\
Krahu retentiv në formë -T-je del nga pllaka e vendosur mbi kreshtën alveolare me anë të një lidhëse që kalon 0.2 - 0.4mm mbi kreshtë nga ana vestibulare e kurorës së dhëmbit dhe vendoset në sipërfaqen poshtë ekuatorit të dhëmbit.

**2 - Kroshe në formë gjysmë -T-je**\
Ka të njëjtën mënyrë vendosje - Ka pjesën horizontale që vendoset në anën distale të kurorës së dhëmbit. Ka dhe pjesën vertikale. E gjitha mbështetet mbi sipërfaqen e dhëmbit, poshtë ekuatorit.

Kroshetë subekuatoriale kanë më shumë avantazhe se kroshetë supraekuatoriale për këto arsye:\
1 - Kanë kontakt me një sipërfaqe më të vogël të dhëmbit.\
2 - Janë më estetike.

**3 - Kroshe në formë -I-je**\
Është kroshe estetike, e suportueshme me elasticitet të kufizuar. Siguron bllokim mezial dhe indikohet kryesisht në dhëmbët frontalë.\
Në këtë rast krahu i kroshesë del nga pllaka e vendosur mbi kreshtën alveolare me anë të një lidhëse që kalon 0.2mm mbi kreshtë nga ana vestibulare dhe mbështetet mbi sipërfaqen e kurorës së dhëmbit poshtë ekuatorit dhe rreth 1.5mm mbi gingivë dhe e gjatë së paku 5mm.

**4 - Kroshe në formë V-je**\
Ka elasticitet dhe stabilitet të mirë. Indikohet në mes të premolarëve ose në mes të kaninit dhe premolarit I.

**5 - Kroshe në formë Y**\
Kjo lloj krosheje siguron retension të dyfishtë, elasticitet të mirë dhe përdoret në premolarë dhe molarë me kurora të shkurtëra në nofullën e poshtme.

**6 - Kroshe në formë J dhe C**\
Janë kroshe estetike me elasticitet të lartë. Sigurojnë retension mezio-distal. Aplikohet në kanin e premolarë dhe lateralë krosheja J, kurse indikohet në kanin e premolarë poshtë krosheja C, duke siguruar bllokim mezial dhe parandalon rrotullimin rreth vetes.

**Kroshetë e kombinuara**

**Tipi Ney i krosheve:**\
Sistemi Ney i krosheve në protezat e skeletuara është i pranueshëm dhe janë të përdorshëm 5 tipet e këtij sistemi. Për modelimin e këtyre krosheve përdoren profile të gatshme prej dylli. Dimensionet e krosheve dhe thellësia e zgjedhur për retension harmonizohet me vetitë fiziko-mekanike të aliazhıt (Cr-Co).

* **Tipi i parë i kroshesë:** Kjo kroshe përbëhet nga trupi, krahu, mbështetësi okluzal dhe dy dorëza. Krahu vestibular fiksues që kalon nga ana distale e kurorës së dhëmbit mbi ekuator dhe zbret poshtë ekuatorit duke kapur 2/3 e sipërfaqes dhe 1.5 - 2 mm mbi gingivë. Krahu i dytë - ose krahu stabilizues, rigid, vendoset mbi ekuatorin e dhëmbit. Krahu i tretë - është krahu okluzal ose krahu mbështetës vendoset në fisurën qendrore të sipërfaqes okluzale nga ana e defektit. Kjo lloj krosheje përdoret në defekte të dyanshme dhe të njëanshme, kryesisht në paradhëmballë e dhëmballë.
* **Tipi i dytë i kroshesë:** Përbëhet nga tre krahë: Krahu okluzal. Dy krahët janë të gjata dhe elastikë, secili mbaron me një kroshe në formë T-je. Përdoret në premolarë e molarë me pjerrësi në drejtim të defektit.
* **Tipi i tretë i kroshesë:** Është kombinim i kroshesë së parë dhe të dytë. Përdoret në dhëmbë të rrotulluar. Përbëhet nga krahu okluzal dhe vestibular si krosheja Nr.1 dhe krahu tjetër si krosheja Nr.2.
* **Tipi i katërt i kroshesë:** Ka krahun okluzal dhe një krah që rrethon dhëmbin. Përbëhet prej pjesës elastike që shtrihet poshtë vijës së ekuatorit dhe pjesa rigide - stabilizuese, sipër ekuatorit. Krosheja del nga ana mezioorale e dhëmbit, kalon mbi konveksitetin maksimal, vazhdon në anën aproksimale, mbi sipërfaqen okluzale dhe përfundon në anën vestibulare poshtë ekuatorit. Përdoret në defekte distale, kur dhëmbët kanë formë konike, kryesisht në dhëmbët ballorë dhe paradhëmballë.
* **Tipi i pestë i kroshesë:** Kjo kroshe quhet e dyfishtë, sepse ka dy krahë okluzalë (mezial e distal) dhe dy krahë rigidë në anën orale. Krahu elastik kalon në anën vestibulare dhe përfundon poshtë ekuatorit. Përdoret në molarë poshtë me inklinim oral dhe molarë sipër me inklinim vestibular.

**6 - Retensionet indirekte (Kroshetë sekondare)**

Këto kroshe aplikohen në dhëmbë dytësorë për të ndihmuar në qëndrueshmërinë e protezës dhe për të siguruar shpërndarjen e presionit përtypës sa më mirë nëpërmjet dhëmbëve natyrorë. Duke patur parasysh vendosjen e këtyre elementeve larg retensioneve direkte mund t'i vlerësojmë dhe si retensione indirekte. Sipas Kennedit mënyra e përdorimit të retensioneve indirekte bëhet sipas klasave të veçanta. Arsyeja e përdorimit të këtyre retensioneve lidhet me nevojën që ka proteza gjatë marrjes së ushqimeve ngjitëse në mënyrë që të mos zhvendoset.

1 - Vlera e këtyre retensioneve lidhet me minimizimin e disavantazhit mekanik gjatë konstruktimit të skeletit të protezës.\
2 - Përcaktimi i drejtë i vendeve për mbështetjen e retensioneve indirekte.

**Cili është kuptimi i disavantazhit mekanik?**

Krosheja -R- ndodhet gjithnjë më afër retensionit indirekt -F- sesa forcës zhvendosëse -E-. Kjo do të thotë që gjatë konstruktimit të protezës për të minimizuar këtë disavantazh mekanik të forcës zhvendosëse -E- duhet patjetër që aksi që bashkon kroshetë të ndodhet sa më afër protezës (forcës zhvendosëse -E-), dhe retensionet indirekte të vendosen sa më larg të jetë e mundur protezës.

Për të vlerësuar këtë mendim po paraqesim rastin kur retensionet indirekte janë afër krosheve. Në këtë lloj konstruktimi retensionet indirekte janë të pamjaftueshme.

Kur aksi i krosheve vendoset më afër pllakës së protezës dhe retensionet indirekte sa më larg të jetë e mundur pllakës së protezës, efikasiteti i tyre sigurohet në maksimum. Mbështetja e retensioneve indirekte mbi dhëmbë është më tepër e preferuar sesa mbështetja mukozale, pasi reziljenca e mukozës lejon dhe lëvizjet e protezës.

**Aplikimi i retensioneve indirekte sipas klasave të Kennedit:**

1 - **Në klasin e parë të Kennedit** ku defekti është i dyanshëm me fund të lirë, retensioni primar vendoset në dhëmbët në anë të defektit dhe retensioni indirekt (sekondar) vendoset në dhëmbët ballorë në sipërfaqet palatinale ose linguale. Kjo bëhet për të minimizuar spostimin e shalës së protezës drejt procesit alveolar, kryesisht gjatë përdorimit të ushqimeve ngjitëse.\
2 - **Në klasin e dytë të Kennedit** - ku defekti është i njëanshëm, retensioni direkt aplikohet në dhëmbin në anë të defektit si dhe në dhëmbët e anës së kundërt tek molari i parë ose i dytë (kroshetë e tipit Bonwill). Në këtë rast si retension indirekt përdoret krosheja tek premolari i parë në anë të kundërt të defektit.\
3 - **Në klasën e tretë të Kennedit** - ku defekti është i kufizuar në një apo dy anët. Retensionet direkte sigurojnë një qëndrueshmëri të mirë dhe si retensione indirekte aplikohen kroshe okluzalë në dhëmbët e fundit kufizues.\
4 - **Në klasën e katërt të Kennedit** ku defekti është ballor, si retension primar shërbejnë kroshetë e vendosura tek molarët e parë dhe tek dhëmbët që kufizojnë defektin dhe si retensione indirekte në anën palatinale të molarëve të dytë.

**7 - PLLAKA METALIKË MBI KRESHTËN ALVEOLARE**

Kjo pjesë e skeletit metalik vendoset mbi kreshtën alveolare e cila lidhet me dhëmbët artificialë nëpërmjet rezinës akrilike. Kjo shtresë vendoset mbi kreshtë në formë rrjete që zë mesin e kreshtës dhe qëndron pa e takuar duke krijuar një hapësirë të nevojshme për t'u lidhur me rezinën akrilike. Në rastet kur kemi defekte të klasit të parë të Kennedit, në mesin e kësaj pllake në të dy anët, vendoset nga një pikë metalike që takon (stopi) mbi kreshtë. Rrjeta e retensionit duhet të zërë një sipërfaqe të bollshme mbi kreshtën alveolare, në të kundërt rezina mund të shkëputet nga metali.

Është e rëndësishme të vlerësohet dhe linja bashkuese e rrjetës metalike me lidhësin kryesor palatinal apo lingual. Kjo linjë është një ngritje rreth 1mm në linjën bashkuese ndërmjet dy pllakave. Kjo krahas lidhjes ndërmjet lidhësit kryesor dhe rrjetës siguron një lidhje pa deformime të rezinës me metalin.

Pllaka (rrjeta) metalike krijon mundësinë e plotësimit të defektit së bashku me dhëmbët artificialë dhe rezinën akrilike. Sigurohet zëvendësimi i dhëmbëve të humbur, funksioni dhe estetika. Sigurohet gjithashtu pjesëmarrja në marrjen e ngarkesave funksionale dhe shpërndarja e forcave në rrugë jo fiziologjike - pllakë-mukozë-kockë.

Përveç rrjetës metalike, aplikohen dhe forma të tjera si në forma rrethore të vendosura në linjë gjatësore, pllakë metalike me kuja të vegjël perpendikularë mbi pllakë, etj. Të gjitha kanë të njëjtin qëllim, por aplikohen në përshtatje të defektit si dhe të nofullës.

**Karakteristikat e nevojshme të pllakës (rrjetës metalike)**

1 - Pllaka duhet të ketë trashësi minimale, të jetë e qëndrueshme dhe rigide.\
2 - Të jetë e lustruar mirë.\
3 - Të mos irritojë indet.

#### FAZAT KLINIKO - LABORATORIKE TË PËRGATITJES SË PROTEZAVE TË SKELETUARA

Përgatitja e protezave të skeletuara fillohet pasi është bërë parapërgatitja e gojës dhe është përcaktuar lloji i protezës që do të aplikohet. Proteza e skeletuar realizohet nëpërmjet disa fazave kliniko-laboratorike.

**1 - Masa:**

Masa është një nga fazat më të rëndësishme të bërjes së protezës.\
Masat i kemi: - Masë anatomike - Masë funksionale - Masë kompresive

**a) Masa anatomike:**\
Masa anatomike është masa fillestare që merret me lugë serie. Madhësia dhe forma e lugës gjenden në përshtatje me fushën protetike ku do të ndërtohet proteza.\
Luga duhet të jetë me vrima për t'u lidhur më mirë me materialin e masës. Ajo duhet të jetë rreth 2-3mm më e gjerë se nofulla për të krijuar shtresë të materialit të masës që të mos dëmtojë indet gjatë marrjes së masës. Gjithashtu buzët e lugës duhet të jenë deri në nivelin e kufirit ndërmjet mukozës fikse dhe të mukozës së lëvizshme. Në rastet kur luga në zona të veçanta nuk përfshin kufirin protetik, atëherë bëhen rregullime me dyllë rozë duke e bërë të përshtatshme lugën për marrjen e masës. Nëpërmjet masës anatomike synohet riprodhim i formave të dhëmbëve natyrorë, kreshtave alveolare pa dhëmbë si dhe regjistrimin e kufijve ndërmjet mukozave fikse e të lëvizshme të kavitetit të gojës.\
Gjithashtu synohet të evidentohen formacionet anatomike si frenulumet, plikat bukale, tuberat maksilarë, torusi palatinal, regjioni submandibular (poshtë linjes milolohidea) etj.\
Materiali më i përshtatshëm për marrjen e masës është alginati. Ky material është ekzakt, aplikohet lehtë, ka veti shumë të mira elastike, ka aromë të mirë dhe jep masa korrekte.

Alginati përzihet me ujë duke formuar një brumë me konsistencë uniforme dhe jo shumë të rrjedhshme. Vendoset në brendësi të lugës dhe duke ndjekur të gjitha rregullat e nevojshme merret masa. Pas 3-5 minutash, kur alginati është forcuar, luga hiqet nga goja e pacientit dhe bëhet shpëlarja me ujë të rrjedhshëm. Kontrollohet nga mjeku për ekzaktësinë e masës dhe në laborator bëhet derdhja me allçi të fortë. Masa me alginat duhet të derdhet me allçi të fortë brenda 20-30 minutave, në të kundërt dehidratohet dhe modeli nuk do të jetë i përshtatshëm për punë. Allçia që përdoret për përgatitjen e modelit duhet të përzihet në sasi të përcaktuara pluhur-ujë. Përzierja duhet të bëhet me aparat vakumi për të larguar flluskat e ajrit. Në këtë mënyrë përftohet një përzierje kompakte. Derdhim në dy anët e masës sasi të vogla allçie nën vibrim të lehtë. Rrotullojmë në drejtime të ndryshme masën që të rrjedhë ngadalë allçia që të mbushë tërësisht hapësirën e masës deri në formimin e modelit. Masën e mbushur me allçi është mirë që të mos e përmbysim, sepse shpesh ndodh që nën veprimin e peshës së allçisë buzët e alginatit deformohen dhe modeli nuk do të jetë ekzakt. Për të siguruar ruajtjen e gjendjes së alginatit gjatë derdhjes me allçi, adaptohen në anët e lugës me alginat shirita prej dylli duke krijuar lartësinë e domosdoshme që do të ketë modeli. Kjo lartësi duhet të jetë 1.5cm në pikën më të lartë të masës.\
E lëmë të forcohet allçia dhe shkëputjen e modelit nga masa e bëjmë pas 1 orë. Më pas bëjmë rregullimin e modelit duke i dhënë formën e duhur. Baza e modelit duhet të jetë paralel me kreshtat alveolare dhe duhet të ketë një trashësi prej 20-25 mm. Anët e modelit duhet të jenë me kënde të drejta me bazën.

**b) Masa me lugë individuale**\
Për përgatitjen e lugës individuale fillimisht kërkohet vizatimi me laps kopjativ në modelin fillestar të kufijve të lugës. Ky vizatim duhet të respektojë formacionet anatomike sepse forma e lugës individuale do të na ndihmojë gjatë marrjes së masës në regjistrimin dinamik të lëvizjeve muskulare gjatë hapjes dhe mbylljes së gojës.

* **Në nofullën e sipërme** skicimi synon të vizatojë zonat vestibulare, që shtrihet midis dy plikave bukale. Bëhet lirimi i frenulumit, i plikave bukale dhe vazhdon në formë harku duke përfshirë tuberin maksilar, shkon prapa në zonën pterigo-mandibular dhe vazhdon me linjën -Ah.
* **Në nofullën e poshtme** skicimi dhe në modelin e nofullës së poshtme synon të shënojë zonat ku duhet të kalojë luga individuale. Në anën vestibulare bëhet lirimi i frenulum labi inferior i plikave bukale. Kujdes duhet të kemi në zonën e muskulit Bucinator ku luga duhet të ngushtohet. Gjithashtu kërkojmë përfshirjen e tuberkulit alveolar mandibulë. Në zonën sublinguale vlerësohet frenulumi lingual. Në zonën e linjes mylolohidea anët e lugës duhet të shtrihen nën këtë linjë, për ta ruajtur nga presioni direkt përtypës mbi të. Skicojmë dhe zonën e fosës retromylolohide që është zona më distale dhe bashkohet me zonat mylolohide dhe tuberkulin alveolar mandibulë.

Luga individuale që përdoret për marrjen e masës funksionale duhet të jetë e fortë që të ruajë formën gjatë manipulimeve të marrjes së masës funksionale. Duhet të ketë trashësi uniforme, të jetë e lëmuar, me kënde të rrumbullakëta dhe të mos dëmtojë indet ku vendoset.

Masa funksionale me lugë individuale aplikohet kryesisht në rastet kur kemi defekte të mëdha për të zëvendësuar, në klasin e parë të Kennedit, klasin e dytë, si dhe në kombinime defektesh.

Qëllimi i masës funksionale është sigurimi i kufijve të protezës sa më të sakta në funksion, që proteza e ardhshme të adaptohet lehtë, të jetë funksionale dhe të mos krijojë dëmtime në indet e buta dhe të forta gjatë funksionit. Përgatitja e lugës individuale, paraprakisht kërkon që në modelin e nxjerrë nga masa anatomike të bëhet mbushja e zonave retentive ndërmjet dhëmbëve me dyllë. Mbulohen gjithashtu me dyllë dhe sipërfaqet e dhëmbëve në model për të krijuar hapësirë për shtresën e materialit të masës.

Pas rregullimit me dyllë të modelit me penel lyejmë gjithë sipërfaqen e modelit me solucion izolant në mënyrë që luga individuale të hiqet lehtësisht nga modeli pa e dëmtuar atë.

Materialet më të përshtatshme për përgatitjen e lugës individuale janë:\
1 - Rezina akrilike vetëpolimerizuese e veçantë për lugë, rezina fotopolimerizuese\
2 - Basis Plata

* **Përgatitja e lugës individuale me rezinë vetëpolimerizuese**  \
  Rezina vetëpolimerizuese që përdoret për lugë individuale përbëhet nga pluhuri dhe likidi. Përgatitja e testit të rezinës bëhet në një enë qelqi të mbyllur. Përzierja e pluhurit të likidit bëhet sipas të dhënave të firmës prodhuese.  \
  Presim sa rezina të marrë konsistencë brumi. Pastaj në një pllakë druri vendosim testin e rezinës, me anën e një rruli prej druri i japim rezinës formën e një pete me trashësi uniforme rreth 3mm. Rezinën e vendosim mbi model dhe me dorë e përshtasim që të marrë formën e duhur. Me spatul heqim tepricat e rezinës nga anët e modelit. Në zonën ballore që korrespondon me vijën mediane, vendosim një sasi rezine në formë doreze që do të na shërbejë për mbajtjen e lugës gjatë manovrimeve për marrjen e masës. Pas forcimit të rezinës, heqim lugën nga modeli, largojmë tepricat e rezinës me freza laboratori duke respektuar kufijtë e përcaktuar. Rrumbullakojmë anët e lugës, i lëmojmë dhe i lustrojmë me pomice. Në këtë stad luga është e përshtatshme për të marrë masën. Krahas rezinës vetëpolimerizuese përdoren me sukses dhe rezinat fotopolimerizuese. Këto rezina janë në formë pllakash dhe adaptohen lehtë mbi modelet. Fortësimi i tyre bëhet nëpërmjet aparaturave fotopolimerizuese.
* **Përgatitja e lugës individuale me bazis platë:**  \
  Bazis platë është material termoplastik. Përdoret gjerësisht në përgatitjen e lugëve individuale si për protezat e plota, ashtu dhe për protezat pjesore.  \
  Pllakat e bazis platës janë të gatshme, të ambalazhuara në kuti kartoni me 100 copë. Për dy nofullat kanë forma të veçanta. Forma e modelit i jepet duke e futur pllakën e bazis platës në një enë me ujë të ngrohtë për ta zbutur, ose e ngrohim me flakën e llambës dhe pastaj vendoset mbi model, presohet duke i dhënë formën e modelit. Me gërshërë ose me spatul heqim pjesët e tepërta. Pas forcimit, e heqim nga modeli dhe me gurë karborundi ose me frezë të madhe laboratori heqim tepricat dhe rrumbullakosim kufinjtë e lugës. Dhe në rastin e përgatitjes së lugës me bazis platë respektohen kufinjtë e lugës 1.5-2mm mbi nivelin e kufirit të përcaktuar në model. Gjithashtu në pjesën ballore në vijën mediane vendoset një shtresë bazis platë në formë doreze që do të shërbejë për mbajtjen e lugës.

**Marrja e masës me lugë individuale**\
Si material mase përdoren me efikasitet silikoni ose alginati. Pasi bëhet kontrolli i lugës së përfunduar në gojën e pacientit hapim disa vrima me frezë ronde me qëllim që gjatë marrjes së masës silikoni apo alginati, krahas formës së fushës protetike, të dalin tepricat e materialit.\
Luga individuale mbushet me pastë silikoni që është përgatitur paraprakisht nga përzierja e pastës së silikonit me katalizator. Luga individuale e mbushur me silikon ose alginat vendoset në gojë, presohet që ajo të përfshijë gjithë fushën protetike. Pacienti kryen në mënyrë aktive lëvizjet e muskujve të mimikës, muskujve të faqeve, hapje e mbyllje të gojës, lëvizjeve të gjuhës para-majtas-djathtas. Këto lëvizje bëhen në përshtatje me masën që do të merret në nofullën e sipërme apo të poshtme.\
Masa funksionale që merret me lugë individuale indikohet kryesisht në rastet kur kemi defekte me fund të lirë e sidomos kur kemi mungesa të paradhëmballëve dhe dhëmballëve; kur kreshtat alveolare janë të rezorbuara shumë, si dhe kur dhëmbët mbështetës të protezës nuk kanë faktor të mirë biologjik. Në rastet e defekteve me fund të lirë, bëhet rregullimi funksional i anëve të lugës individuale me dyllë të zbutur.\
Gjithashtu, në pjesën e brendshme të lugës, në zona të veçanta si në dy zonat e defekteve dhe një në pjesën me dhëmbë vendosen “stopera" prej dylli. Këto ndikojnë në sigurimin e një trashësie të njëtrajtshme të materialit të masës në gjithë sipërfaqen e brendshme të lugës gjithashtu, përfitohet një qëndrim stabil i lugës në gojë. Nëpërmjet masës funksionale arrihet të përftohen kufijtë e protezës në përshtatje me lëvizjet funksionale të muskujve, gjithashtu nuk do të kemi dëmtime të indeve gjatë mbajtjes dhe përdorimit të protezës në gojë. Nga pacienti kjo mase tolerohet lehtë dhe shpenzohet më pak material mase.

**c) Masa kompresive**\
Masa kompresive përdoret kryesisht në rastin kur kemi defekte me fund të lirë dhe reziljenca e mukozave është e rritur. Proteza e përgatitur nëpërmjet masave të përshkruara më lart ndikon në uljen e stabilitetit të protezës në funksion. Në këto raste përdoret masa kompresive. Kjo masë realizohet nëpërmjet lugëve të serisë dhe përdorimit të silikonit. Pasi gjendet luga e përshtatshme, merret masa me tiokol duke e mbajtur të presuar deri në momentin e forcimit të materialit. Pasi hiqet masa nga goja, shplahet me ujë të rrjedhshëm, kontrollohet nga mjeku, thahet dhe në brendësi të masës vendoset një shtresë e hollë silikoni.\
Vendoset në gojë, presohet deri në momentin e forcimit. Hiqet masa nga goja, shplahet me ujë dhe kontrollohet ekzaktësia. Kjo lloj mase ndikon pozitivisht gjatë përgatitjes së protezës në reziljencë të shtuar të indeve ku do të mbështetet pllaka e protezës. Gjithashtu siguron stabilitet të protezës gjatë funksionit përtypës.

**Përgatitja e modelit të punës**

Masa e marrë me lugë individuale ose kompresive kontrollohet nga mjeku për ekzaktësinë e saj, bëhet shpëlarja me ujë të rrjedhshëm dhe pas 20-30 minutave duhet bërë derdhja me allçi të fortë dhe duhet të përballojë pa dëmtime manipulimet që bën laboranti gjatë përgatitjes së protezës. Gjatë derdhjes së modelit të punës, duhet patur kujdes që allçia fillimisht të hidhet në anët distale të masës dhe në vibrator, gradualisht të mbushet gjithë hapësira e masës. Kjo bëhet për të mbushur gjithë hapësirat pa flluska e porozitete. Modelit prej allçie duhet t'i jepet formë elipsi për nofullën e sipërme dhe parabolë për nofullën e poshtme.

Kohët e fundit, nëpërmjet “Trimerit", modeleve u hiqen këndet dhe u jepen forma të rrumbullakuara me mure paralele ose konike. Trashësia e modeleve duhet të jetë e njëjtë, ku sipërfaqet okluzale të dhëmbëve, ose në defekte të mëdha, kreshtat alveolare duhet të jenë paralel me sipërfaqen e poshtme të modelit.

Ky paralelizëm i modelit është i domosdoshëm gjatë vendosjes në pllakën e paralelometrit në përcaktimin e ekuatorit protetik të dhëmbëve. Për të vazhduar procedurat kliniko-laboratorike të përgatitjes së protezës së skeletuar është mirë të kemi dy modele pune si dhe një model të nofullës së kundërt (modelin ndihmës). Një model pune përdoret për studim në paralelometër, ku më vonë bëhet dublimi, ndërsa modeli i dytë për përcaktimin e okluzionit qendror (me ose pa shablona dylli) për montimin në okludator dhe për përgatitjen përfundimtare të protezës së skeletuar. Për përgatitjen e skeletit është e domosdoshme përcaktimi i dhëmbëve mbështetës, ekuatori i përbashkët protetik i dhëmbëve si dhe përcaktohet rruga që do të përshkojnë elementet retentive.

Për këtë është e domosdoshme përdorimi i aparatit të paralelometrit.

**Paralelometria dhe vizatimi i skeletit**

Procedurat për përgatitjen e një proteze të skeletuar kërkojnë impenjimin e mjekut protezist dhe të laborantit. Njohuritë e tyre teorike dhe praktike në përgatitjen e protezave të skeletuara duhet të jenë sa më shkencore për të realizuar proteza komode, funksionale dhe pa cenuar parametrat biologjikë të fushës protetike. Instrumenti i parë bazë në ndërtimin e skeletit është paralelometri. Nëpërmjet këtij aparati mekanik sigurohet mundësia e realizimit të skeleteve precize.

**Paralelometri përbëhet nga:**

1 - Platforma\
2 - Baza e lëvizshme mbi platformë\
3 - Pllaka mbështetëse (fiksohet modeli)\
4 - Krahu vertikal (pingul mbi platformë)\
5 - Krahu horizontal\
6 - Krahu i dytë vertikal i lëvizshëm që shkon lartë dhe poshtë.\
7 - Mandrena ku montohen instrumentat e domosdoshëm për punë\
8 - Instrumentat e paralelometrit.

**Instrumentet**

1 - Shufra cilindrike\
2 - Shufra me ngjyrues\
3 - Spatula\
4 - Instrumentet Ney (N1 - 0,25 N2 - 0,50 N3 - 0,75mm)

Modeli ku do të ndërtohet skeleti vendoset në pllakën e paralelometrit dhe fiksohet në pozicion fillestar (pozicioni zero). Në dhëmbët që do të vendosim kroshetë, me anë të shufrës cilindrike të vendosur në paralelometër, shënojmë me laps boshtin vertikal në sipërfaqen vestibulare. Kështu sipërfaqja vestibulare e çdo dhëmbi ndahet në sipërfaqe meziale dhe distale. Kjo ndarje na ndihmon në vlerësimin e zonave të krosheve, ndër të cilat ana meziale e dhëmbit vlerësohet si zona aktive e kroshesë dhe ana distale si zona pasive e kroshesë.

Në 1/3 e sipërfaqes vestibulare nga ana meziale e dhëmbëve mbështetës, me anë të instrumentit cilindrik, shënojmë një pingule. Kjo pingule do të na ndihmojë për të përcaktuar fundin e kroshesë.

Lëvizim krahun vertikal të paralelometrit me instrumentin cilindrik mbi dhëmbët që do të shërbejnë në mbajtjen e krosheve. Instrumenti cilindrik vendoset në anët vestibulare ose aproksimale të këtyre dhëmbëve dhe synohet që të mbështetet njëlloj në të gjithë dhëmbët.

Rrallë ndodh që shufra cilindrike të puthitet me sipërfaqet e dhëmbëve njëlloj, në të kundërt procedohet në këto mënyra:

1 - Paralelizmi sigurohet duke sakrifikuar pjesë të kurorës së ndonjërit nga dhëmbët (kryesisht dhëmbë distalë) duke e përpunuar fillimisht në model dhe më pas në gojë.\
2 - Mënyra tjetër realizohet nëpërmjet kalimit të modelit nga pozicioni zero, në pozicion posterior kur shufra cilindrike e paralelometrit puthitet njëlloj në të gjithë dhëmbët ku do të mbështeten kroshetë. Në këtë pozicion fiksohet modeli dhe sigurojmë ekuatorin e përbashkët protetik të dhëmbëve.

Në mandrenën e paralelometrit montojmë instrumentin tjetër që në fund mbaron në formë disku ose pjate, e cila përdoret për përcaktimin e zonës retentive të dhëmbit. Instrumentat që përdoren për këtë qëllim quhen instrumenta Ney dhe kanë diametra të ndryshëm që shkon nga N1: 0.25 - N2: 0.50 - N3: 0.75 mm dhe përdorimi i tyre është në vartësi të thellësisë gingivare të dhëmbit retentiv. Ky retension nuk është i njëjtë në të gjithë dhëmbët që do të përdoren për të vendosur kroshe.

Pasi bëhet pozicionimi i modelit në paralelometër kalohet në shënimin e ekuatorit protetik të dhëmbëve nëpërmjet instrumentit ngjyrues, si dhe rrugën që duhet të ketë krosheja.

**Vizatimi i modelit të punës**

Pasi kemi shënuar në model rrugën e kroshesë, vizatojmë formën e skeletit që është dhënë nga mjeku ose në bashkëpunim me laborantin. Fillimisht në modelin e nofullës së sipërme shënohet me ngjyrues mesi i palatumit si dhe rrumbullakoset papila incizale.

Për të përcaktuar thellësinë më të madhe të palatumit, hidhet një sferë kur modeli ndodhet i vendosur mbi tavolinë. Kjo zonë shënohet dhe do të shërbejë për t'u përfshirë nga pllaka palatinale. Me ngjyrues mbi proceset alveolare në drejtim të anës palatinale shënohet zona që do të përfshijë rrjeta metalike, vizohen meset e proceseve alveolare si dhe përcaktohen zonat ku do të vendosen dhëmbët artificialë. Kjo bëhet kryesisht për të përcaktuar gjerësinë e lidhësit primar si dhe kur synohet shkurtimi i zonës fundore ose largimi i molarit të dytë.

Po të njëjtat veprime realizohen edhe në nofullën e poshtme. Në vazhdim kalohet në vizatimin e plotë të skeletit si në nofullën e sipërme ashtu edhe në nofullën e poshtme.

**Përgatitja e modelit për dublim**

Pas vizatimit të skeletit fillohet me rregullimin e modelit për dublim. Mbushim me dyllë gjithë zonat retentive të modelit, zonat poshtë krosheve në dhëmbët mbështetës duke i dhënë formë shkalle. Mbulohet torusi, tuberat maksilarë, papila incizale etj.

Vendosim një shtresë dylli 0.3-0.5mm mbi proceset alveolare e cila do të sigurojë hapësirën e nevojshme për rezinë. Mbi dyllin e vendosur hapim një ose dy dritare të vogla që do të shërbejnë si stopera në stabilizimin e protezës.

**Dublimi i modelit**

Para se të dublojmë, modelin e fusim në ujë 38°C për 5-10 min, në mënyrë që ai të ketë lagështirën e vet e jo të thithë nga xhelatina. Modeli duhet të thahet me kartopecetë dhe pastaj vazhdon procedura e dublimit.

Dublimi bëhet në dy mënyra - me xhelatinë ose silikon.

1 - **Për përgatitjen e xhelatinës** shërben aparati i xhelatinës (Gelotiv) që e mban xhelatinën në temperaturë dublimi 42°C. Është e lehtë për t'u përdorur. Në aparat hidhen copa xhelatine, mbyllet kapaku dhe shtypet butoni “start". Në kohën kur temperatura e xhelatinës nga 90°C zbret në 42°C ulim levën për të mbushur muflën, ku brenda kemi modelin. Aparati ka anë pozitive se është i programuar në temperaturën e domosdoshme, nuk e djeg xhelatinën, mund të përdoret disa herë. Pasi vendosim modelin e lagur në muflat e xhelatinës e mbulojmë me xhelatinë dhe e lëmë të ftohet në temperaturën e ambientit për 60 minuta (nuk duhet të bëhet ftohja e sforcuar).\
Xhelatina e ftohur bën të mundur hapjen e muflës. Paraprakisht heqim kapakun dhe pastaj modelin, fillimisht duke hequr një shirit xhelatine paralele me bazën dhe pastaj përdorim ajër me presion për nxjerrjen e modelit.\
Shikojmë negativin në xhelatinë dhe përgatisim revestimentin. (Wirowest apo ndonjë revestiment tjetër por të jetë për modele).\
Përgatisim revestimentin në Vacumat dhe në vibrator mbushin negativin prej xhelatine me revestiment për të përgatitur modelin.\
2 - **Për përgatitjen me silikon** Po të njëjtën procedurë do të ndjekim dhe me silikonin. Për përgatitjen e tij përdoret aparati përzierës, që bën bashkimin e lëndës bazë me katalizatorin duke përftuar një masë homogjene që mbush hapësirën e muflës ku është vendosur modeli i lagur. Gjithashtu dhe nga kjo procedurë përfitojmë negativin e modelit të punës, por pas 40 minutave. Pasi silikoni është forcuar me ndihmën e ajrit me presion, heqim modelin nga silikoni dhe negativin e mbushim me revestiment duke ndjekur të njëjtën procedurë si në dublimin e modelit në xhelatinë.

**Realizimi i modelit prej revestimenti**

Revestimentet që përdoren për dublimin e modeleve janë të ndryshëm, në punën tonë na jepet mundësia e zgjedhjes. Në qoftë se negativi i përftuar është i saktë, pa dëmtime bëjmë derdhjen e revestimentit.

Për Wirowestin raporti i likidit me ujë të distiluar është 56ml me 24ml. Për të patur një ekspansion më të madh do të manipulojmë me % e likidit. Po të shtojmë likidin përfitojmë një zgjerim më të madh të modelit. Ky ekspansion na shërben për të kompensuar tkurrjen që pëson dylli. Për përgatitjen e një modeli na shërbejnë 200 gr. revestiment. Tek gota e vakumatit hedhim revestimentin pluhur dhe pastaj likidin, i përziejmë deri sa pluhuri të laget dhe të përftohet një masë e qullur plotësisht.

Vendosim kapakun dhe e përziejmë në vakum për 60 sekonda. Masa e përftuar duhet të jetë homogjene dhe pa flluska. Nën vibrim (vibrator) me intensitet të mesëm derdhim revestimentin në negativin e xhelatinës apo silikonit. Në temperaturë të ngrohtë duhet të realizohet procesi i derdhjes për 2-3 minuta, kurse në temperaturë më të ftohtë shkon deri në 6 minuta.

Pas 40 minutave nga derdhja e revestimentit mund ta heqim nga xhelatina apo silikoni, me ajër të komprimuar si dhe me shumë kujdes për të mos dëmtuar modelin. Modeli duhet tharë në temperaturë 70°C për 5-10 minuta në furrë dhe më pas e spërkasim me Durofluid spraj për të siguruar një adezion më të mirë të dyllit me modelin. Kjo për modelin e përftuar nga silikoni.

Për modelin e derdhur në xhelatinë, tharja bëhet në 250°C për 45 minuta dhe më pas e zhysim në vaj rezinë për 5-8 sekonda. Modeli i nxehtë thith vaj duke na siguruar gjithashtu dhe një adezion të mirë me dyllin. Wirowesti siguron një sipërfaqe të lëmuar gjë që reflektohet tek skeleti pas derdhjes së metalit.

**Modelimi me dyllë i skeletit (Maksila)**

Para se të fillojmë modelimin, vizatojmë dhe një herë formën e skeletit tek modeli i Revestimentit. Për modelimin e skeletit na duhen disa lloj dyllrash. Si fillim vendosim pllakë dylli të lëmuar me trashësi 0.25 - 0.30mm në palatum. Kjo vendoset deri tek vizat e ndërprera. Pas saj vendosim retensionet që është një dyllë i përshtatshëm me forma të ndryshme, me vrima, ose katrore. Vazhdojmë me vendosjen e krosheve që i kemi zgjedhur më parë si formë, kemi përcaktuar dhe vendin nga vendosja e modelit në paralelometër. Pllaka retentive vendoset e fundit dhe bën bashkimin e dyllrave, kroshetë dhe retensioneve. Pasi bëhen bashkimet e duhura, në kufi me dyllin e retensionit, pllaka retentive pritet. Tek ky bashkim vendoset një dyllë në formë cilindri me diametër 0.7mm. Kjo duhet të shënojë kufirin e rezinës me metalin. Në parim të dyja shtresat e dyllit që vendosen në qiellzë duhet që në qendër të jetë 0.7- 0.8mm trashësi, por kjo në vartësi të sipërfaqes së pllakës. Sa më e vogël të jetë pllaka aq më e trashë duhet të jetë ajo.

Në princip, dylli duhet përshtatur mirë mbas modelit të revestimentit. Nuk duhet të ketë hapësira ku mund të hyjë revestimenti. Një tjetër pjesë e rëndësishme është bashkimi i pllakës me pjesët e tjera. Ky bashkim duhet të jetë stabil dhe me forma të lëmuara. Një modelim i mirë me dyllë të kursen kohë në punimin e metalit. Para se të vendosim kanalet duhet të shohim që modelimi të jetë i pastër, pa gërvishtje dhe pa mungesa.

Përveç profileve të dyllit mund të përdoren për modelim dhe profile plastike. Format plastike kanë avantazhe se qëndrojnë stabil, pa ndryshime dimensionale dhe në temperatura të larta, digjen pa mbetje njëlloj si dylli.

**Modelimi i skeletit në mandibulë**

Në modelin e revestimentit që kemi përftuar duket qartë paralelizmi dhe pjesa e ngritur mbi proces.

Edhe këtu duhet të skicojmë skeletin e ardhshëm duke bërë transferimin nga modeli i punës në modelin e revestimentit. Për të nisur vizatimin duhet të qëndrojmë 2-3 mm larg nga gingiva marginale dhe plika sublinguale të jetë e lirë. E zgjasim vizatimin deri sa të bashkohen dy krahët ku kemi mungesa dhëmbësh (si kufi për këtë do të përdorim ngritjen mbi proces). Dylli që përdoret për modelimin e skeletit të poshtëm në regjionin sublingual quhet bar lingual dhe ekziston në forma të ndryshme dhe dimensione të ndryshme.

Forma anatomike që ka profili i barit është i pranueshëm nga pacientët të cilët vendosin për herë të parë një protezë të tillë. Bari ka një fund të rrumbullakosur që vjen duke u zbutur në drejtim të dhëmbëve. Po t'i bëjmë një prerje tërthore ajo do të ngjajë si një pikë loti. Pjesa e rrumbullakosur e barit vendoset nga poshtë dhe ana e drejtë vendoset nga ana e mukozës. Ky dyllë është shumë i përshtatshëm pas modelit.

Ka dy teori për vendosjen e barit: a) vendoset ngjitur pas modelit; b) Lihet një spesor në mënyrë që metali të mos takojë në gingivë. Është parë se, në rastet kur midis mukozës dhe metalit ka pasur hapësirë të madhe pacienti me gjuhë ngre barin dhe krijon bezdi. Më i pranueshëm është bari i afruar me rreth 0.2mm me mukozën, por duhet të jetë i punuar dhe lustruar mirë.

Për modelimin e një skeleti në nofullën e poshtme duhen pllaka retentive të ngushta dhe të trasha. Bari lingual ka gjerësi 3mm me 2mm, por kur ka hapësirë modelohet 4 me 2 mm.

Si fillim vendoset bari duke e ngrohur në flakën e llambës dhe adaptohet pas modelit brenda kufirit të vizatuar më parë. Vendosim kroshetë për të cilat janë bërë paraprakisht vizatimet. Mbi proceset alveolare aplikojmë retensionet në gjatësi të domosdoshme për vendosjen e rezinës e dhëmbëve artificialë. Në fund bëhet lidhja e të gjitha pjesëve si dhe vendosen shiritat për të përcaktuar zonat e metalit dhe rezinës (ky shirit shkon nga 0.5-0.9mm). Vendosja e krosheve kërkon kujdes në lidhje me puthitjen e tyre me modelin.

**Teknika e kanaleve të derdhjes**

Rrjedhja e metalit fillon nga pjesët më të trasha tek ato më të holla. Sipërfaqet më të holla të metalit ftohen më shpejt se sipërfaqet e trasha. Për këtë arsye kanalet e derdhjes do të vendosen gjithnjë në pjesët më të trasha të dyllit të modelimit. Ngjitja duhet të jetë e plotë në mënyrë që metali të ketë mundësi të shkojë deri në pjesët më të holla të modelimit duke përdorur dyllë kanalesh 3 mm.

Në maksilë mund të përdorim dyllë kanalesh pllakë, sepse nofulla e sipërme ka sipërfaqe më të madhe, por kanalet nuk duhet të jenë shumë të gjata dhe me shumë kthesa në mënyrë që rruga për metalin në derdhje të jetë e shkurtër (për arsye ftohje). Rrugët e derdhjes duhen vendosur në mënyrë që sipërfaqet e modeluara me dyllë të jenë të përshkueshme nga metali i shkrirë.

Këto kanale bashkohen në qendër dhe në krye vendoset një konus plastik nga ku më vonë do të formojë hinkën ku do të rrjedhë metali. Kjo hiqet dhe ngelet forma në revestiment.

Skeletit të modeluar në dyllë, pasi i janë vendosur dhe kanalet bashkë me konusin spërkatet me Aurofol që ndihmon në lagien e mirë të dyllit dhe revestimentit të modelit. Modeli fiksohet në bazën e cilindrit dhe pjesa e sipërfaqes vendoset e puthitur. Pastaj përgatisim revestimentin (Wirowest). Pluhuri përzihet me 40ml likid dhe 20ml ujë distile, përzihet në vakumat për 60 sekonda. Në vibrator përzierja bëhet me intensitet mesatar. Kujdes duhet patur në derdhjen pa flluska për të patur një skelet të pastër. Presim 20 minuta, e shkëpusim cilindrin plastik nga revestimenti dhe e lëmë deri sa të forcohet plotësisht. Pas forcimit futet në furrë deri në 250°C ku rritja e temperaturës bëhet graduale, kur për çdo 1 minutë rritet temperatura 5°C. Në furrë qëndron 30 minuta. Pas kësaj temperature për çdo minutë kemi rritje temperature në 7°C dhe cilindri qëndron në furrë deri në temperaturën 1000°C. Në këtë temperaturë e lëmë 60 minuta. Pas kësaj kohe është gati për derdhje.

**Procesi i derdhjes** është i njëjtë si për urat. Derdhja kryhet në aparate derdhje elektronike si dhe manuale me centrifuga. Në derdhje manuale presioni që përdoret për një përzierje oksigjen-gaz është 1.75 bar. Për gazin mjafton presioni që vjen nga tubi. Koha e shkrirjes së aliazhıt shkon afërsisht 45-50 sek. (kur mesatarisht do të shkrihen 5-6 copë metali). Flaka duhet rrotulluar me një largësi prej 7 cm dhe brenda kohës 50 sek. pllakat metalike shkrihen duke krijuar një sipërfaqe të vetme. Në momentet e shkrirjes lëvizet doreza e centrifugës dhe metali i shkrirë mbush hapësirën brenda muflës. Më precize dhe më e sigurtë bëhet derdhja me aparate elektronike me induksion me frekuencë të lartë ku koha e shkrirjes së metalit është e ulët. Pas derdhjes së metalit, pavarësisht se me çfarë metode është bërë, lihet të ftohet gradualisht në temperaturën e ambientit. Në asnjë mënyrë nuk duhet të bëhet ftohja në ujë sepse aliazhı pëson ndryshime strukturore. Gabimet në teknikën e derdhjes çojnë në formimin e kokrrizave mbi metal, flluskave, humbasin vetitë normale të aliazhıt si elasticiteti etj. Humbja e këtyre vetive çon shpesh brenda një kohe të shkurtër në këputjen e krosheve.

Kërkohet zbatimi rigoroz i rregullave bazë të derdhjes. Aliazhı që përdoret për skelete është krom-kobalt. Ky aliazh është elastik dhe është shumë i domosdoshëm për kroshetë që të luajnë rolin e tyre në mbajtjen e protezës.

**Hapja e cilindrit, përpunimi e lustrimi**

Pasi cilindri ftohet, me çekiç të vogël, goditet në konusin metalik për të larguar revestimentin nga blloku metalik i derdhur. Pasi i hiqet pjesa më e madhe e revestimentit, me frezë metalike eliminojmë revestimentin nga anët metalike të skeletit. Për një pastrim të plotë nga revestimenti përdorim bombardimin me rërë (oksid alumini) 250 mikron në presion 4-6 bar, nëpërmjet aparatit të sablozës. Përdorimi i aparatit duhet të bëhet me shumë kujdes që, krahas pastrimit të metalit nga revestimenti, të mos kemi dëmtime të skeletit. Me disqe karburundi presim kanalet e derdhjes si dhe shëshohen deri në nivelin e sipërfaqes së skeletit. Për të bërë një largim të plotë të oksideve dhe për të patur një skelet të pastër e fusim në aparatin e elektrolizës. Temperatura optimale e pastrimit në elektrolizë shkon nga 40-60 gradë celcius. Pas nxjerrjes nga aparati, shpëlahet me ujë të rrjedhshëm dhe kalohet në adaptimin gradual të skeletit në modelin e punës. Përpunimi i skeletit duhet të jetë minimal në qoftë se janë ndjekur me rigorozitet të gjitha rregullat e përgatitjes së skeletit metalik. Pas aplikimit të skeletit në model, kalohet në lustrimin e tij, fillimisht me gomë dhe pastaj me pasta lustruese të sipërfaqeve të jashtme të skeletit. Sipërfaqet e brendshme të krosheve dhe skeletit nuk lustrohen, por lihen siç kanë dalë nga elektroliza. Fillimisht për lustrim përdoren furçat e zeza, pastaj ato të bardha (të pambukta) me pasta lustruese deri në lustrimin e plotë të skeletit.

**Prova e skeletit metalik në gojë**

Gjatë vendosjes së skeletit në gojë, nëpërmjet disa kontrolleve që kryejmë sigurohemi për vlerat e saj. Ndër këto prova vlerësojmë:

1 - Prova e adaptimit\
2 - Prova e retensionit\
3 - Prova e stabilitetit\
4 - Prova e okluzionit

1 - **Adaptimi:** Skeleti nuk duhet të ketë pengesë gjatë vendosjes në gojë. Në rast të një pengese, gjatë aplikimit evidentohet nëpërmjet bërjes me spraj të zonës ku është pengesa. Kjo pengesë që evidentohet me frezë turbine ose gurë karborundi, largohet kryesisht nga pjesa metalike e skeletit. Në qoftë se skeleti edhe pas përpunimeve që mund t'i bëhen prapë nuk adaptohet mirë, atëherë duhet të përsëritet.\
2 - **Retensioni:** Retensioni i skeletit vlerësohet rezistenca që haset gjatë heqjes së skeletit.\
3 - **Stabiliteti:** Stabiliteti vlerësohet duke ushtruar presion në zona të ndryshme të skeletit dhe shikohet stabiliteti apo lëvizshmëria (nëse bën xhoko apo jo).\
4 - **Okluzioni:** Kontrollohet puthitja e elementeve mbështetës të krosheve në dhëmbët mbështetës si dhe normaliteti i takimit në okluzion. Në rastet kur aplikohen skelete në dy nofullat, provohet çdo skelet në veçanti dhe pastaj i dy skeleteve së bashku.

Për të vazhduar procedurat kliniko-laboratorike të përfundimit të protezës së skeletuar, është e domosdoshme që në modelin e dytë të punës të vendoset skeleti i përgatitur. Ky model së bashku me modelin ndihmës me shablone, që paraprakisht në gojën e pacientit është përcaktuar lartësia vertikale e okluzioni qendror, janë vendosur në artikulator apo okludator. (Për këtë fazë pune kemi folur më gjerësisht në protezat parciale me pllakë).

Mbi skeletin e vendosur në modelin e punës bëjmë rreshtimin e dhëmbëve artificialë. Gjatë rreshtimit duhet të kemi parasysh të sigurojmë madhësinë, formën dhe ngjyrën e përshtatshme. Nëpërmjet rreshtimit të dhëmbëve artificialë duhet të sigurohet vendosja e çdo dhëmbi në pozicionin e dhëmbit natyror, të sigurohen pikat e kontaktit ndërmjet tyre ose me dhëmbët natyrorë. Të sigurohet okluzioni i plotë me dhëmbët antagonistë, kurse në dhëmbët ballorë duhet të lihet një hapësirë prej 0,2-0,3mm.

Gjatë kontrollit në gojë duhet të sigurojë anën estetike.

Ajo duhet të krijojë një mbështetje adekuate në buzët, faqet. Vija mediane (po të zëvendësohen dhëmbët ballorë duhet të korrespondojnë me vijën mediane të fytyrës). Dhëmbët ballorë duhet të duken në mënyrë natyrale gjatë të folurit. Dimensionet, format, ngjyra, vendosja e tyre në protezë duhet të jenë në harmoni me tiparet e fytyrës së pacientit. Duhet të sigurohet kontakti maksimal i sipërfaqeve përtypëse të protezës me dhëmbët antagonistë (për këtë bëhet prova e spatulës). Pasi jemi bindur që puna nga ana e laborantit është kryer mirë, si dhe konsideratat e pacientit janë pozitive, kërkohet përfundimi i protezës.

**Përfundimi i protezës prej dylli**

Në këtë etapë pune kryhet zëvendësimi i dyllit të protezës me rezinë.

Fillimisht modeli hiqet nga okludatori. Me izolant lyhet sipërfaqja e allçisë që korrespondon me zonën e dhëmbëve artificialë. Vendoset patentë allçie ose silikoni që mbulon gjithë zonën e dhëmbëve artificialë që fillon nga pjesa e modelit të allçisë të lyer me izolant deri në mbulimin e sipërfaqeve okluzale të dhëmbëve. Lihen të lira sipërfaqet palatinale ose linguale të dhëmbëve. Bëhet shkrirja e dyllit me ujë të nxehtë. Dhëmbët artificialë bllokohen në patentë. Përgatitet rezina, vendoset në zonat kur është hequr dylli, vendosen patentat në vendin e caktuar, lidhen me modelin dhe vendoset në aparat për t'u polimerizuar (Ivomat).

Polimerizimi kryhet në temperaturën 70°C për 20 minuta në 6 Atmosferë. Pas polimerizimit, ftohjes, proteza hiqet nga modeli dhe pastrohet e lustrohet njëlloj si proteza e thjeshtë prej plastmasi, dhe është e gatshme për t'u vendosur në gojë.

Pas vendosjes së protezës në gojë, mjeku duhet ta orientojë në mirëmbajtjen e protezës. Protezën pacienti duhet ta heqë nga goja dhe ta pastrojë me furçë e kolinoz pas marrjes së ushqimit. Këshillohet të përdorë solucione të ndryshme për shkrirjen e pllakave bakteriale në zona retentive që me vështirësi pastrohen.

**Pas vendosjes së protezës pacienti duhet të ketë parasysh:**

1 - Për t'u adaptuar me protezën nevojiten disa javë.\
2 - Për të shqiptuar mirë fjalët me protezë, pacienti duhet fillimisht të lexojë me zë të lartë.\
3 - Ushqimi duhet të merret në porcione të vogla dhe të përtypet ngadalë dhe në të dy anët.\
4 - Të evitohen sa më shumë ushqimet e forta.\
5 - Të evitohen ushqimet ngjitëse.\
6 - Heqjen dhe vendosjen e protezës duhet ta bëjë pa ushtruar presion.\
7 - Krahas pastrimit të protezës duhet që të pastrojë dhe dhëmbët natyrorë me furçë dhe fill dentar.\
8 - T'u bëjë masazh mukozave që ndodhen nën pllakën e protezës.\
9 - Është mirë që gjatë 24 orëve proteza të hiqet disa herë që indet të relaksohen.

#### RIBAZIMI I PROTEZËS SË SKELETUAR

Në punën tonë të përditshme ndeshemi shpesh me nevojën për të ribazuar një protezë. Me ribazim do të kuptojmë zëvendësimin e gjithë rezinës së bazës së protezës me rezinë të re për t'i siguruar protezës një adaptim adekuat mbi mukozën e kreshtave alveolare pa dhëmbë.

**Kushtet për ribazim janë:**

1 - Krijimi i bazës së re të protezës duhet t'i përshtatet anatomisë së fushës protetike dhe funksionit të saj.\
2 - Dhëmbët artificialë të protezës duhet të takojnë normalisht dhëmbët antagonistë, të jenë funksionalë dhe estetikisht të pranueshëm nga pacienti.

**Llojet e ribazimit**

1 - Ribazim direkt\
2 - Ribazim indirekt

1 - **Ribazimi direkt** - realizohet në klinikë me rezinë vetëpolimerizuese nga mjeku. Nuk kërkon shumë kohë, siguron adaptim të mirë dhe pacienti mbetet i kënaqur. E meta e këtij ribazimi është se rezina gjatë polimerizimit nxjerr avuj metakrilati që irriton indet ku mbështetet, jep shumë nxehtësi si dhe rezina është poroze dhe ushqimet dekompozohen. Ky ribazim është i përkohshëm.

Pasi përcaktohet nevoja për ribazim, proteza hiqet nga goja, shplahet me ujë të rrjedhshëm, thahet dhe me freza të mëdha rezine gërryhet sipërfaqja e brendshme e rezinës. Në faqet anësore vestibulare, linguale bëhen kanale. Pjesa tjetër e rezinës si dhe dhëmbët artificialë mbulohen me një shtresë dylli që të mos ngjitet rezina e re.

Përgatitet testi i rezinës, paraprakisht e gjithë sipërfaqja e protezës që do të ribazohet laget me likid dhe pastaj vendoset testi i rezinës.

Në momentin që rezina humbet shkëlqimin, vendoset në gojë dhe pacienti mbyll gojën në okluzion. Gjithashtu pacienti bën lëvizjet funksionale të buzëve, faqeve dhe të gjuhës (kjo në vartësi të nofullës ku është proteza). Deri në momentin e forcimit, heqim pjesët e tepërta të rezinës si dhe bëjmë lëvizje të protezës që të mos bllokohet në gojë.

Pas forcimit e heqim nga goja, e shpëlajmë me ujë të rrjedhshëm, me freza rezine heqim tepricat, pastaj e pastrojmë dhe e lustrojmë. Vendosim protezën në gojën e pacientit, kontrollojmë qëndrueshmërinë, okluzionin, rregullsinë e kufijve dhe i rekomandojmë që natën e parë protezën ta mbajnë në një gotë me ujë për të larguar avujt e likidit rezidual.

2 - **Ribazimi indirekt** - realizohet nëpërmjet materialeve të masës duke siguruar që pllaka e re e protezës të puthitet mirë me mukozën e kreshtave alveolare. Proteza hiqet nga goja, shpëlahet me ujë të rrjedhshëm, thahet dhe me frezë laboratori gërryhet sipërfaqja e brendshme si dhe kufinjtë e protezës. Në rast nevoje për rregullimin e kufinjve bëhet rregullimi me dyllë.

Me silikon mbushim sipërfaqen e brendshme të protezës e vendosim në gojë dhe pacienti bën takimin e dhëmbëve në okluzion si dhe realizon lëvizjet funksionale të muskujve të gojës. Pas forcimit të silikonit, me lugë serie dhe alginat merret masa duke përfshirë dhëmbët natyrorë dhe protezën.

Masa hiqet nga goja, shpëlahet me ujë të rrjedhshëm, kontrollohet ekzaktësia dhe derdhet me allçi të fortë për të krijuar modelin e punës. Pas forcimit të allçisë, hiqet luga së bashku me alginatin. Zonave ku do të bëhet ribazimi, u bëhen patenta allçie ku mbulohen sipërfaqet vestibulare dhe okluzale. Pas forcimit hiqen patentat, më pas proteza, silikoni si dhe hiqet sasi rezine nga proteza sipas nevojës. Përgatisim rezinën, lagim protezën me likid. Vendosim brumin e rezinës dhe patentat i bllokojmë në model. Në këto raste preferohet përdorimi i rezinave që polimerizohen nën presion në aparate të veçanta si p.sh: IVOMATI.

Kalohet në polimerizimin në temperaturën 70°C për 20 minuta dhe në 2 Atmosferë.

Pas polimerizimit dhe ftohjes, heqim protezën nga modeli, e pastrojmë dhe e lustrojmë. Në klinikë proteza vendoset në gojë dhe bëhet kontrolli i saj.

***

### Kapitulli VI

#### PROTEZAT E SKELETUARA ME ATASHMENTE

Atashmentet si elementë lidhës ndërmjet protezës dhe dhëmbëve natyrorë mund të përcaktohen si precizë, estetikë, retentivë dhe stabilizues. Këto elementë përbëhen nga dy pjesë: njëra fiksohet në dhëmbë, kurse tjetra lidhet me protezën.

Vlera e atashmenteve qëndron në aspektin estetik, sepse eliminon krahun vestibular të kroshesë që është i dukshëm dhe ka ndikim të padëshirueshëm për pacientin. Gjithashtu ndikon në stabilizimin e protezës pa përdorimin e metodave klasike të retensionit (kroshetë).

Atashmentet i kemi:

* Industrialë
* Individualë (të përgatitur në laborator)

Atashmentet zëvendësojnë plotësisht sistemin klasik të retensionit me kroshe. Presionin përtypës e shpërndajnë nëpërmjet dhëmbit në periodont duke stabilizuar protezën në përtypje. Këto elemente fiksues përbëhen nga matrica dhe patrica, ku njëra fiksohet në dhëmbin mbështetës të protezës, kurse tjetra me protezën pjesore. Protezat me atashmente duhet të plotësojnë disa kërkesa:

* Protezat me atashmente gjatë funksionit duhet të jetë stabël
* Duhet të jetë komode
* Të vendoset dhe të hiqet nga pacienti
* Të jenë higjienike dhe të pastrohen lehtë

Duke marrë në konsideratë numrin e madh të atashmenteve që përdoren sot ka bërë që prodhuesit të ofrojnë mendime mbi disa karakteristika të përbashkëta të tyre si p.sh.:

1 - Mbi mënyrën si ngarkohen indet mbajtëse gjatë konstruksionit të protezave.\
2 - Mbi mënyrën e aplikimit të atashmentit, që mund të jetë brenda koronës së dhëmbit, në anë të dhëmbit ose në mes të dhëmbëve.\
3 - Në llojet e atashmenteve të prodhuara: Industrialë dhe individualë.\
4 - Në aspektin biomekanik të atashmentit, ku rëndësi merr ana funksionale. Atashmentet funksionale marrin vlerë gjatë funksionit ku proteza me atashmente lëviz apo jo. Këto lëvizje mund të jenë të kufizuara, jo të kufizuara ose në shumë drejtime.

**Klasifikimi i atashmenteve**

Atashmentet në vartësi të vendosjes mbi koronën e dhëmbit kemi:

1 - Atashmente dentare (intrakoronarë)\
2 - Atashmente ekstradentarë a) reziljentë b) jo reziljentë

**1 - Atashmenti interdentar**

Atashmenti interdentar ku si përfaqësues është atashmenti në formë T-je, i lokalizuar në pjesën aproksimale të dhëmbit nga ana e defektit, kryesisht vendoset matrica. Kanë avantazhin e transmetimit të forcave okluzale sipas aksit gjatësor të dhëmbëve shtyllë duke ofruar në të njëjtën kohë një rezistencë më të madhe ndaj dislokimit si pasojë e veprimit stabilizues të pareteve laterale të dhëmbit. Gjithashtu matrica është instaluar brenda kufijve të koronës, por në një pulpë masive nuk lejon të realizohet si dhe gjatësia e koronës duhet të jetë e lartë për të siguruar sipërfaqen e mjaftueshme.

**2 - Atashmentet ekstradentarë**

Lokalizohen jashtë kurorës së dhëmbit. Vendoset në anën aproksimale të dhëmbit mbështetës nga ana e defektit, mund të vendoset ndërmjet dy dhëmbëve në anën palatinale ose linguale.

**a - Atashmenti reziljent**\
Këtij grupi i përket një numër i madh i atashmenteve. Atashmenti reziljent është i fiksuar në mënyrë ekstrakoronare në anën aproksimale të kurorës së dhëmbit (Ceka-Vario-Heraus). Ky atashment mundëson lëvizje të protezës së lëvizshme për çka është i indikuar tek protezat me mbështetje të lirë (klasi i parë i Kennedit). Lëvizjet e protezës sigurohen nga bashkëveprimi ndërmjet matricës e patricës. Ky lloj atashmenti i përgjigjet vlerës mesatare të reziljencës prej 0.3mm. Atashmenti ekstradentar ka stabilitet më të vogël se ai intradentar sepse është larguar nga aksi i dhëmbit, prandaj rekomandohet shtimi i dhëmbëve mbështetës.

**b - Atashmenti jo reziljent**\
Atashmentet jo reziljentë (Heraus-Ceka) janë funksionalë dhe stabël. Matrica ose patrica është e vendosur në kurorën e dhëmbit nga ana distale dhe ka forma të ndryshme. Më të përdorshmit janë ato:

* cilindrike (Dalbo)
* sferike (Bona)
* në formë T-je
* sustë

**c - Atashmente ekstradentarë në formë shine**\
Atashmente ekstradentarë të vendosura në mes të dhëmbëve në formë shine (Dolder).\
Ndërmjet dhëmbëve mbështetës vendoset një shinë që lidhet me koronat e dhëmbëve dhe kjo shërben si patrica e atashmentit, kjo konsiderohet statikisht shumë e përshtatshme. Ajo lidh dhëmbët apo rrënjët e dhëmbëve dhe paraqet një shinë me dy mbështetësa.\
Shina ndjek konturën e proceseve alveolare dhe matrica retensionin e realizon nëpërmjet takimit me patricën e atashmentit.\
Retensioni nëpërmjet këtij atashmenti realizohet në bashkimin e dy pjesëve (Matricë-patricë), ku matrica ka formë gjysmësferike dhe ndodhen në brendësi të protezës. Aplikimi i shinave është shumë i përshtatshëm, sepse bashkon dy dhëmbë në një bllok të cilat janë të veshura me korona. Këto aplikime kërkojnë një precizion optimal gjatë vendosjes. Për këtë është shumë e rëndësishme që vendosja të kryhet në paralelometër. Gjatë punimit të skeletit të protezës me atashmente është e domosdoshme që të aplikohet metodologjia ekzakte ku atashmentet të punohen me paralelometër.

**Karakteristika funksionale dhe faktorët të cilët ndikojnë në konstruktimin e protezës skeletike me atashmente industriale**

Aplikimi i atashmentit kërkon përgatitje të domosdoshme të dhëmbit mbajtës në përbërje të së cilës është atashmenti. Përgatitja e tyre është specifike si për nga natyra e për nga mënyra morfologjike, ashtu dhe për nga numri i dhëmbëve të futur në shtesën fikse. Numri i madh i dhëmbëve të futur në konstruksion e rrit vlerën mastikatore të protezës me atashmente. Duke u bazuar në këtë parim, nga atashmentet kërkohet që të jenë mjaft të fortë për kushtet e përtypjes dhe njëkohësisht me një madhësi të mjaftueshme të atashuar te kurora e dhëmbit. Numri i madh i atashmenteve të prodhuar industrialisht që janë paraqitur kohët e fundit, flet në radhë të parë për vlerat estetike dhe pastaj ato funksionale.

Vlerat e tyre profilaktike varen nga indikacioni i drejtë, zbatimi i metodologjisë ekzakte të ndërtimit dhe të karakteristikave funksionale të atashmenteve. Sot në botë janë prodhuar mbi 180 lloje atashmentesh, por në praktikë përdoren një pjesë e tyre rreth 5-10%, kjo në varësi të funksionit dhe të karakteristikave që ato zotërojnë.

Atashmentet zgjidhen në vartësi të mangësisë së dhëmbëve, llojit të defektit, gjendjes biologjike të dhëmbëve ekzistues, atrofisë së procesit alveolar si dhe reziljencës së mukozës. Krahas vendosjes së atashmenteve si të veçantë në stabilizimin e protezave të skeletuara bëhet dhe kombinimi me kroshe të tipeve të ndryshme që vendosen në vazhdim të atashmentit tek dhëmbët fqinjë si dhe në dhëmbët që kufizojnë defektin. Këto elemente fiksues ndikojnë pozitivisht në fiksimin dhe stabilizimin e protezës si dhe minimizojnë forcat përtypëse që marrin atashmentet dhe për pasojë koronat e dhëmbëve ku mbështeten ato. Gjithashtu në defektet e kufizuara përdoren atashmente në formë shine duke bashkuar dy korona të dhëmbëve që kufizojnë defektin. Mbështetja e atashmentit bëhet dhe mbi dy korona së bashku ose mbi një numër të madh koronash në formën e një ure fikse. Të gjitha llojet e atashmenteve kërkojnë një precizion të madh gjatë vendosjes së tyre, prandaj dhe kërkohet që lidhja e tyre me koronën të bëhet me paralelometër, si dhe përpunimi i koronave dhe atashmenteve të derdhura në metal të kryhet me mikromotor të vendosur në paralelometër. Vendosja e tyre bëhet në anën aproksimale të koronës në anën e defektit, paralel me boshtin gjatësor të dhëmbit në mesin e sipërfaqes aproksimale të dhëmbit sa më afër gingivës, por pa e takuar atë.

Lidhja e dhëmbëve në bllok zvogëlon lëvizjet fiziologjike të dhëmbëve kur janë të veçantë.

Gjithashtu, kur reziljenca e mukozës nuk është në përputhje me lëvizshmërinë fiziologjike të dhëmbit, është e domosdoshme që të përdoren atashmente reziljentë. (Ceka)

**Indikacionet në aplikimin e llojeve të ndryshme të atashmenteve**

Atashmentet më të pranueshëm janë ato që sigurojnë ngarkesa aksiale mbi dhëmbët mbështetës.

a) Në defekte të kufizuara mund të përdoren atashmente në formë “T”-je jo reziljentë duke siguruar ura të lëvizshme. E rëndësishme është që dhëmbët mbështetës të jenë të gjatë. Problem mbetet kur hapësira është e pamjaftueshme për vendosjen e tyre prandaj shpesh përdoren atashmentet ekstradentarë. Në këto raste përdorim atashmentet jo reziljentë Ceka-shina Dolder jo reziljentë dhe shina individuale me kushte rrëshqitëse që arrihet nëpërmjet frezimit.\
b) Tek protezat me mbështetje të lirë biomekanikisht janë më të mirë atashmentet që ngarkesën aksiale të dhëmbëve e përcjellin prej bazës së protezës në dhëmbët mbështetës. Në këto raste përdoren atashmentet ekstradentarë reziljentë -- Ceka - sistemi Heraus, etj. Sot në praktikë përdoren atashmente industriale që janë të kombinuar me materiale plastike. Patrica metalike e lidhur me koronat metalike mbi dhëmbët mbështetës dhe matrica plastike e lidhur me protezën parciale.

**Zgjedhja e atashmenteve**

1 - Atashmentet duhet të jenë sa më të thjeshtë, të kenë sa më pak komponentë, kurse madhësia e atashmentit varet nga madhësia e dhëmbit ku ajo do të vendoset.\
2 - Atashmenti i përdorur të ketë mundësi zëvendësimi me kalimin e kohës së përdorur.\
3 - Atashmenti për arsye statike dhe profilaktike duhet të vendoset sa më afër qafës së dhëmbit, të jetë e larguar nga mukoza rreth 1mm. Aliazhı i përdorur tek kurora dhe atashmenti të jetë i njëjtë.\
4 - Tek protezat me mbështetje të lirë duhen aplikuar atashmente reziljentë kurse dhëmbët mbështetës duhet të jenë në bllok.

**Principi i përgjithshëm i vendosjes së atashmenteve**

Principi themelor gjatë vendosjes së atashmentit apo atashmenteve është përcaktimi me rreptësi i paralelitetit në mes të atashmenteve të dhëmbëve mbështetës dhe skeletit që të mundësohet futja pa pengesë dhe mbështetja normale mbi indet mbajtëse. Kjo siguron rrugën e futjes së protezës në gojë që duhet të jetë caktuar në mënyrë precize me ndihmën e paralelometrit.

Proteza futet në gojë pa presion e deformim vetëm në atë pozicion që është përgatitur në paralelometër gjatë vendosjes së atashmenteve.

Në paralelometër synohet, kur është e mundur, që këndi i lëvizjes së modelit në paralelometër të jetë sa më i vogël. Për këtë përdoret metoda e përcaktimit të këndeve simetrike të dhëmbëve mbështetës. Prandaj është e nevojshme të caktohet simetria e këndit në të cilin vendoset atashmenti në dy projeksionet transversal e sagital.

Simetria e projeksionit jep paralelitet transversal të atashmenteve kurse ajo sagitale mundëson paralelitet anterior e posterior.

Principi i vendosjes së atashmenteve reziljentë ekstradentarë në klasën e parë të Kennedit duhet siguruar simetria e këndit të formohet nga vija e procesit alveolar me vijën mediane, respektivisht ovale.

#### FAZAT KLINIKO-LABORATORIKE TË PROTEZAVE PARCIALE ME ATASHMENTE TË PARAFABRIKUARA

Krahas trajtimeve teorike mbi vlerën që kanë atashmentet e llojeve të ndryshme në rritjen e qëndrueshmërisë së protezës parciale në gojë për të përballuar forcat përtypëse dhe për komoditetin e pacientit, është e domosdoshme njohja klinike dhe laboratorike e realizimit të këtyre protezave nga mjekët e studentët.

Këto lloje protezash janë të veçanta nga mënyra e përgatitjes, aplikimit dhe qëndrueshmërisë.

Së pari kërkohet marrja e një anamneze korrekte dhe përcaktimi i diagnozës për aplikimin e një proteze të skeletuar me atashmente. Kjo lloj proteze arrihet atëherë kur në gojën e pacientit ndodhet një numër i caktuar dhëmbësh dhe faktori biologjik i tyre është i përshtatshëm për të realizuar një protezë të tillë.

Faza e parë klinike është përgatitja e dhëmbëve për kurora metal porcelan duke zbatuar të gjitha rregullat bazë. Po në këtë fazë merret masa me lugë serie, masa me Tiokol, pastaj me silikon për të siguruar saktësi. Gjithashtu merret masa e antagonistëve me alginat dhe një shirit dylli në okluzion për t'i patur nofullat në relacion qendror. Në laborator masa derdhet me allçi të fortë për të krijuar modelin e punës por me veçanti që në çdo hapësirë në masën e dhëmbëve që është preparuar vendosen kunja metalike që të kemi mundësi për ta bërë modelimin me dyllë sa më korrekt.

Pasi përgatiten kultet prej allçie, bëhet modelimi me dyllë i koronave të veçanta dhe pastaj bashkohen bashkë në pikat e tyre të kontaktit. Modeli vendoset në paralelometër dhe në të dyja anët e dhëmbëve të fundit, distalisht vendosen atashmentet plastike. Vendosen patricat e atashmenteve në mesin e sipërfaqes aproksimale dhe në një të tretën gingivare. Gjithashtu në anën palatinale ose linguale të dhëmbëve ku janë vendosur atashmentet formohet një shkallë në dyllë e realizuar nga instrumenti spatul në paralelometër e cila na siguron që të jetë në metal si zonë ku do të mbështetet krahu i protezës së skeletuar që proteza të mos fundoset.

Pasi bëhet rregullimi korrekt i dyllit vendosen kunjat e derdhjes, bëhet muflimi në revestiment, derdhja me aliazhın CrCo, pastrimi i metalit, rregullimi i shkallës palatinale me frezim në paralelometër dhe më pas është i gatshëm për t'u kontrolluar në gojë.

Si fazë klinike mjeku kontrollon korrektësinë e punimit në gojë. Në qoftë se punimi i plotëson kërkesat dërgohet në laborator për të vendosur porcelanin me ngjyrën e kërkuar nga mjeku në bashkëpunim me pacientin.

Pasi urës metalike i jepet forma dhe ngjyra e nevojshme, punimi dërgohet në klinikë ku mjeku e aplikon në gojë dhe kontrollon përputhjen me dhëmbët natyrorë. Vlerëson formën, ngjyrën, okluzionet etj.

Me anë të një luge serie të përshtatshme për nofullën ku është punimi protetik me alginate merr masën për përgatitjen e skeletit. Masa derdhet me allçi të fortë dhe përgatitet modeli i punës ku ndodhet punimi fiks. Në model vizatohet skeleti, si dhe mbi patricat vendosen matricat të cilat ndihmojnë për të siguruar vendin e përshtatshëm në skelet. Në këtë fazë në laborator vazhdon procedura e përgatitjes së skeletit. Kjo procedurë është e njëjtë me atë të skeleteve me kroshe që është trajtuar tek proteza e skeletuar me kroshe.

Pasi është përgatitur skeleti, në klinikë bëhet prova së bashku me punimin fiks. Në qoftë se çdo gjë është në rregull, përgatiten shabllonet dhe pas zbutjes së dyllit sigurohet mbyllja e gojës në okluzion duke siguruar impresionet e dhëmbëve antagonistë në dylle dhe takimin e dhëmbëve të të dy nofullave në okluzion.

Në laborator modelet ngjiten me njëri-tjetrin, në okluzion vendosen në okludator ose artikulator. Bëhet rreshtimi i dhëmbëve duke siguruar madhësinë, ngjyrën e përshtatshme, si dhe takimin maksimal të sipërfaqeve përtypëse në okluzion. Në klinikë bëhet prova me dhëmbë e skeletit së bashku me punimin fiks, bëhen vërejtjet dhe dërgohen për përfundim. Procedurat për polimerizim i kemi trajtuar në punimet e protezës parciale.

Pasi laboratori e përfundon punimin, në klinikë bëhet rregullimi i protezës fikse dhe protezës së skeletuar së bashku. Vlerësohet aplikimi korrekt i protezës, puthitja me dhëmbët dhe me fushën protetike, okluzioni etj. Në qoftë se çdo gjë shkon në rregull bëhet çimentimi i protezës fikse duke qenë bashkë me protezën e skeletuar dhe në okluzion.

#### PROTEZA PARCIALE TË SKELETUARA ME ATASHMENTE INDIVIDUALE

Krahas atashmenteve të fabrikuara, sot përdoren gjerësisht atashmentet individuale të përgatitura në laborator. Në bazë të funksionimit të atashmentit individual është parimi i retensionit: - fërkimi në mes dy sipërfaqeve paralele në kontakt. Dy komponentët teknikë përbërës të atashmentit janë të aftë të sigurojnë një retension të atillë sa që të mbajë në pozicion komponentin sekondar të lëvizshëm.

Këta komponentë janë: 1- Frezimi 2- Kontrafrezimi

Frezimi - Projektohet në nivel të komponentit primar fiks të vendosur në anën palatinale ose linguale.

Kontrafrezimi - është pjesa integruese e strukturës metalike në protezën e lëvizshme.

Bashkimi i dy komponentëve ndodh në momentin që pacienti vendos protezën parciale të lëvizshme në gojë, moment në të cilin mbivendosen kontrofrezimi me frezimin duke përcaktuar një rrëshqitje intime të elementeve të parë në të dytin deri në vendosjen e punimit.

Atashmentet individualë kanë përmirësuar ndjeshëm cilësinë e protezimit, duke bërë të mundur arritjen e standarteve shumë të larta funksionale dhe duke përcaktuar një prognozë afatgjatë shumë të favorshme. Autorët Schon dhe Singer kanë arritur në konkluzionin që atashmentet intrakoronarë individualë paraqesin shumë avantazhe klinike, qoftë kundrejt krosheve metalike të derdhura dhe kundrejt atashmenteve të parafabrikuara me precizion. Ndër avantazhet përmendim:

1 - Shkallë më të lartë retensioni pavarësisht viteve të gjata të funksionit.\
2 - Nevoja më të pakta ribazimi në klasat e para e të dyta të Kennedit.

Suksesi me këto atashmente është se: Është sistemi retentiv ai që adaptohet me kushtet specifike klinike të pacientit dhe jo siç ndodh tek atashmentet e fabrikuara që kaviteti oral duhet t'i përshtatet “Në bazë të kërkesave të veçanta me natyrë teknike".

Atashmentet klasike kufizohen në përdorim në rastin e kurorave klinike të shkurtra. Çdo atashment tradicional ka nevojë për një hapësirë vertikale deri në 4mm. Kjo bën që kurora e dhëmbit shtyllë duhet të jetë të paktën 7mm, që të lejojë distancë të mjaftueshme për atashmente si në planin vertikal dhe marginal.

Në kurora të shkurtra aplikimi i atashmenteve tradicionale (të fabrikuara) nxjerr në pah disa probleme:

1 - Shfaqjen e pjesës metalike në margon prerëse të dhëmbëve anteriorë, si pasojë e zvogëlimit të theksuar të distancës mes atashmentit dhe dhëmbit antagonist. Atashmentet individualë projektohen dhe realizohen drejtpërdrejt në modelin e dyllit të komponentit primar fiks, mbi një model pune duke riprodhuar në mënyrë precize gjendjen e kavitetit oral të pacientit. Në këto kushte orientimi i distancave nga plani i okluzionit dhe kreshtave alveolare rezulton i lehtësuar dhe i përmirësuar dhe plotësisht i përshtatshëm për të parashikuar hapësirat për të realizuar procedurat e higjienës orale nën atashment dhe elementeve të ankorimit.

Në rastin e prezencës së dhëmbëve me korona të shkurtra, dimensioni vertikal i frezimit kompensohet në mënyrë efikase me shtrirje në dhëmbët fqinjë.

Duhet të kemi në konsideratë që çdo lloj atashmenti që do të përdorim duhet të punojë në paralelizëm perfekt që të sigurojë një retension të përshtatshëm për komponentin sekondar, duke lejuar një vendosje dhe heqje të lehtë dhe konfort të punimit, duke garantuar një prognozë afatgjatë për komponentët teknikë dhe strukturat orale.

Përdorimi i atashmenteve individuale suportojnë mirë problemet e lidhura me bimetalizmin dhe korrozionin intraoral (mangësi që vihet re në atashmentet që vendosen me saldim).

Këto atashmente realizohen me teknikën e derdhjes direkte me aliazhë të njëjtë me cilësi të lartë. Alfred Steinger ishte pionieri në fushën e atashmenteve të përgatitura në laborator dhe ka arritur të realizojë disa lloje atashmentesh që sot njihen si mjaft cilësore përsa i përket qëndrueshmërisë dhe gjerësisë së aplikimit. Atashmenti më i përdorur ka qenë dhe është dhe sot i ashtuquajturi: Atashmenti kanal - shpatull - kult (pern) CSP.

* **Kanali** - që udhëheq patricën tek matrica deri në mbështetjen (gjetjen) e saj të plotë.
* **Shpatulla gingivare** - e cila si element suport vertikal, favorizon transmetimin aksial të ngarkesave okluzale dhe mastikatore në dhëmbët shtyllë.
* **Perni** - që siguron fërkimin e duhur për çiftin matricë - patricë, duke garantuar retensionin e nevojshëm dhe stabilitetin e protezës.

Kusht themelor për funksionimin korrekt të atashmentit CSP është modelimi adekuat i trupit të atashmentit për të siguruar fërkim të plotë gjatë gjithë aksit të atashmentit duke minimizuar forcat e dëmshme si laterale dhe rrotulluese.

Atashmentet CSP kanë pësuar evolucion, ndër të cilët aplikohen atashmentet me siglën A.F.I (Atashmentet individualë të frezuar).

Me këto atashmente u bënë korrigjime të rëndësishme të sistemit CSP.

Makineritë e sotme të frezimit garantojnë një saktësi të një standarti absolut, fonderitë aktuale garantojnë një derdhje të kontrolluar për çdo lloj aliazhı.

Kemi 3 lloje atashmentesh me siglën A.F.I:

**Atashment individual i frezuar Nr.1**\
Ky atashment përbëhet nga një shpatull e frezuar, një ulluk mezial dhe nga një pozicion ekstrakoronar konkav në sipërfaqet laterale, e cila nxjerr në pah një gropë (guackë) për të lejuar vendosjen e një butoni retentiv. Fillimisht butoni i realizuar me kontrafrezim duhet të jetë reaktiv deri sa kompleksi i frezuar të garantojë sasinë e duhur të retensionit.\
Lartësia e shpatullës dhe ullukut duhet të variojë nga 2.5-4mm. Gjatë frezimit synohet të pakësohen këndet në atashmentet sepse rritet shkalla e precizionit.\
Shtresa cervikale e shpatullës nuk duhet të jetë më e vogël se 0.8mm për të garantuar mbështetje të përshtatshme dhe një stop vertikal.\
Diametri i ullukut varion nga 1-1.4mm si dhe trashësia e metalit që do të mbulohet me keramikë nuk duhet më e hollë në 0.2mm. Lartësia e atashmentit ekstradentar varion nga 2.5-6mm, kërkohet lartësi vertikale maksimale për të garantuar retension. Projektimi individual i atashmenteve ndikon në transmetimin e ngarkesave mastikatore dhe okluzale në pozicionin intrakoronar në nivelin e shkallës cervikale të shpatullës, minimizon forcat rrotulluese.

**Atashmenti individual i frezuar Nr.2**\
Karakterizohet nga prezenca e një shpatulle të frezuar, një ulluk mezial dhe një distal, dhe një anë (qoshë) lateralisht ullukut distal i parashikuar për të lejuar mbështetjen e një butoni retentiv. Një zgjidhje e tillë stimulon vertikalizimin e ngarkesave mbi dhëmbët shtyllë.

**Atashmenti individual i frezuar Nr.3**\
Ky atashment ka karakteristika të dy llojeve të para. Është një sistem retentiv, me shpatull të frezuar dhe ullukut mbyllës. Ka karakteristikë transformimin direkt të ngarkesave përtypëse në dhëmbët shtyllë.

Në projektimin e protezave të kombinuara përmes sistemit të atashmentit individual të frezuar, rezulton e mundur dhe lehtësisht e arritshme, kombinimi i tre formave retentive të përshkruar më sipër, si rrjedhojë e faktit që "principi retentiv i funksionimit" është analog dhe qartësisht i përbërë nga frezimi paralel i shoqëruar nga përdorimi i ulluqeve të mbyllura apo të hapura, në funksion të kërkesave specifike të secilit rast të veçantë klinik.

Ky projektim protetik nuk synon vetëm rritjen e retensionit, por për të evituar lëvizjet minimale të dhëmbëve shtyllë që do të dëmtonin funksionin konkret të tyre.

Pas përgatitjes së sistemit të atashmenteve, vazhdohet me përgatitjen e skeletit metalik me përbërësit e saj, për të cilët kemi folur gjerësisht.

***

### Kapitulli VII

#### PROTEZAT PARCIALE TË SKELETUARA ME KORONA TELESKOPIKE

Proteza parciale me korona teleskopike apo korona të dyfishta realizohet kur në gojën e pacientit ka një numër dhëmbësh natyrorë. Këto lloje protezash në projektin dhe përgatitje kanë specifikë të veçantë në krahasim me protezat parciale me kroshe.

**Kuronat teleskopike kanë këto funksione:**

1 - Sigurojnë retension të protezës parciale\
2 - Sigurojnë ngarkesë funksionale dhëmbore\
3 - Sigurojnë stabilitet të protezës në gojë.\
4 - Nëpërmjet koronave teleskopike zgjidhet mirë ana estetike e protezës.

**Protezat me korona teleskopike përdoren:**

1 - Në rastet kur koronat e dhëmbëve natyrorë janë të shkurtra dhe nuk mund të përdoren atashmente.\
2 - Përdoren për arsye estetike sidomos në dhëmbët ballorë.\
3 - Kur dhëmbët natyrorë janë pak dhe përdorimi i krosheve nuk siguron retension dhe stabilitet të protezës.\
4 - Në format e lehta të paradontopatisë, për arsye se këta dhëmbë përballojnë më mirë ngarkesat aksiale sesa ato ngarkesa që marrin dhëmbët nëpërmjet krosheve.

**Koronat teleskopike duhet të plotësojnë këto kushte:**

1 - Protezat me korona teleskopike duhet të hiqen dhe të vendosen në gojë me lehtësi nga pacienti.\
2 - Pas vendosjes në gojë të protezës, pacienti duhet ta ndiejë protezën të fiksuar mirë.\
3 - Gjatë funksionit proteza nuk duhet të lëvizë apo të krijojë luhatje në gojë.

Retensioni që sigurojnë koronat teleskopike varet nga këta faktorë:

1 - Nga madhësia e sipërfaqes të kontaktit ndërmjet dy koronave.\
2 - Nga materiali (aliazhı) i përdorur Flori, Aliazh Cr-Ni apo Cr-Co. E rëndësishme është që të dy koronat duhet të jenë nga i njëjti aliazh.\
3 - Nga përgatitja profesionale e teknikut në dhënien e formave ekzakte të koronave dhe kryesisht në përdorimin korrekt të paralelometrit.\
4 - Nga sigurimi i sipërfaqeve aproksimale paralele në koronat e para.

**Abrazioni në sistemin Teleskopik**

Lidhjet teleskopike klasifikohen si lidhje teleskopike me parete paralele, apo konike. Në lidhjet konike fërkimi mes dy elementeve teleskopike që janë në kontakt realizohet vetëm në trajektore të shkurtër.

Gjatë fërkimit mes sipërfaqes teleskopike, madhësia e sipërfaqes reale të kontaktit jepet nga shuma e sipërfaqeve të veçanta të kontaktit.

Kontaktet e fërkimit që lindin mes dy sipërfaqeve teleskopike përshkruhen nga Klagelski si lidhës reversibël me saldim të ftohtë. Ky saldim formohet si pasojë e fërkimit në nivel molekular.

Lindja e fërkimit e shpërndarë në mënyrë të rastësishme, shkatërrohet vazhdimisht dhe rindërtohet gjatë lëvizjeve relative të dy trupave metalikë që rrëshqasin tek njëri-tjetri. Ky fenomen zhvillohet teorikisht pa shkatërrim të sipërfaqeve teleskopike. Nga studimet e bëra është vërtetuar ekzistenca e një ekuilibri në mes dy trupave. Kjo fazë karakterizohet nga procesi i abrazionit, që ka rëndësi në funksionin e sistemit teleskopik.

Sipërfaqja reale e kontaktit me kalimin e kohës rritet duke siguruar një ekuilibër ndërmjet tyre. Procesi i ekuilibrit shërben për të kompensuar mangësitë e përpunimit, p.sh. me teknikën e derdhjes.

Në sistemin teleskopik, kontakt (i quajtur lidhja e fërkimit) si rregull ndodh mes sipërfaqes së jashtme të koronës së brendshme e lëmuar në maksimum (Patrica) dhe sipërfaqes së brendshme të koronës së jashtme e pastruar, por jo e llustruar (Matrica). Sipas autorëve Geginat dhe Roper të gjithë lidhësit teleskopikë ekuilibrohen për një kohë të caktuar, vlera e fërkimit dhe adezionit mes këtyre elementeve teleskopike janë të ulura në fazat e para duke arritur gjithnjë e më tepër vlerat kostante.

**Sistemi teleskopik përbëhet nga dy korona:**

1 - E brendshme\
2 - E jashtme

Retensioni direkt i koronave teleskopike realizohet ndërmjet lidhjes të koronës së brendshme dhe asaj të jashtme.

Korona e brendshme është në formë cilindri me sipërfaqe paralele, kurse korona e jashtme sipërfaqet e brendshme të saj, janë përshtatur formës së koronës së brendshme.

Korona e brendshme mund të jetë edhe në formë të konusit, ku dhe sipërfaqja e brendshme e koronës së jashtme ka të njëjtën formë.

**Koronat teleskopike apo të dyfishta mund të jenë:**

1 - **Koronë e dyfishtë cilindrike metalike.**\
Kjo përbëhet nga korona e brendshme me faqe paralele dhe korona e jashtme me formën e dhëmbit natyror.\
2 - **Koronë e jashtme e fasetuar.**\
Për arsye estetike, kryesisht në dhëmbët ballorë, synohet që sipërfaqja (vestibulare) e koronës të fasetohet me rezinë apo keramikë (porcelan). Përdorimi i porcelanit në këto raste është i vështirë sepse gjatë ngarkesave funksionale shpesh ndodh plasaritja e porcelanit.\
3 - **Koronë e brendshme e fasetuar me koronë pjesërisht të jashtme.**\
Korona e brendshme është me fasete plastmasi apo porcelani. Korona e jashtme e pjesshme, ku përfshin sipërfaqen orale dhe sipërfaqet aproksimale të koronës së brendshme. Në sipërfaqen aproksimale të koronës së brendshme dhe të jashtme janë formuar kanale paralele si tek koronat 3/4 apo 4/5. Këto retensione aproksimale kanë një thellësi 0.9 mm duke mundësuar një retension dhe stabilitet të mirë të protezës.\
4 - **Korona e brendshme ka formë konusi.**\
Në këtë variant të teleskopit korona e brendshme ka formë konusi. Sipërfaqja e brendshme e koronës së dytë ka formën e sipërfaqes së jashtme të koronës së parë. Sipërfaqja okluzale e koronës së brendshme ka diametër më të vogël se pjesa gingivare e koronës duke formuar një kënd 4-8°, nga boshti vertikal.\
5 - **Korona e dyfishtë reziliente.**\
Tek këto korona ekziston hapësirë. Ndërmjet dy koronave në sipërfaqen okluzale sigurohet një hapësirë 0.5 mm, në anët aproksimale rreth 0.3 mm. Në 1/3 gingivale janë paralele dhe në anën okluzale korona e brendshme pak konike. Këto lloj koronash përdoren në reziljencën e shtuar të mukozës ku mbështetet pllaka e protezës zakonisht në nofullën e poshtme dhe kur faktori biologjik i dhëmbëve mbështetës nuk është shumë i mirë.\
6 - **Korona e dyfishtë cilindro-konike e kombinuar.**\
Indikohen në dhëmbët e përparmë ku karakteristikat morfologjike të të cilave nuk lejojnë që të përgatisin korona cilindrike. Këto korona në 1/3 gingivale janë cilindrike kurse në një drejtim incizal janë konike. Korona e jashtme për arsye estetike është me fasete me material estetik.\
7 - **Korona të dyfishta - Ricmond.**\
Praktikohet në rrënjët e mjekuara. Korona e brendshme e plotë derdhet së bashku me mbajtësen Ricmond. Pjesa e brendshme është në formë rrethi me mure paralele (forma cilindrike). Mbi pjesën e brendshme në mënyrë intime shtrihet muri i brendshëm i koronës së jashtme.

**Koronat e dyfishta dhe lidhja me bazën e protezës parciale të skeletuar**

Për të përgatitur protezën parciale me korona teleskopike, vlerësohet fillimisht numri i dhëmbëve që do të protezohen, vendosja e tyre në arkadën dentare, faktori biologjik i tyre, si dhe reziljenca e mukozës ku do të mbështetet proteza e skeletuar.

Përgatitja e protezës fikse dhe asaj të lëvizshme kalon në disa faza.

**1 - Përcaktimi paraprak i raporteve ndërmjet nofullave**\
Pasi mjeku përcakton llojin e protezës që do të përgatitet, ka bërë parapërgatitjen e gojës, kalon në marrjen e masave me alginat me lugë serie për nofullën që do të vendoset proteza si dhe për nofullën tjetër.\
Pas shpëlarjes me ujë të rrjedhshëm, kontrollit të masës për ekzaktësinë bëhet derdhja me allçi të fortë të dy masave. Pas forcimit hiqen modelet nga masa dhe bëhet rregullimi i formave të tyre.\
Më pas përgatiten shabllonet dhe tek pacienti në klinikë përcaktohet lartësia vertikale ndërmjet nofullave dhe okluzioni qendror.

**2 - Përgatitja kliniko-laboratorike e koronave teleskopike**\
Mjeku në klinikë fillon me dekortikimin e dhëmbit ose dhëmbëve që do të protezohen me korona teleskopike.\
Dhëmbëve të dekortikuar u jepet formë cilindrike me faqe paralele duke synuar që të sigurohet paralelizëm ndërmjet dhëmbëve të punuar si dhe të krijohet hapësira e nevojshme për koronën e brendshme dhe atë të jashtme. Procedura për marrjen e masës me silikon, derdhjes së modelit, përgatitjes së kulteve realizohet njëlloj si në përgatitjen e protezave fikse. E veçanta në këto punime konsiston, që modelimi i koronave të para bëhet me dyllë special dhe në paralelometër. Me ndihmën e spatulës që fiksohet në boshtin vertikal si dhe nëpërmjet lëvizjeve të saj sigurohen faqe paralele të modelimit.

Pas modelimit koronat prej dylli zëvendësohen me metal nëpërmjet derdhjes, përpunohen në laborator dhe adaptohen në modelin e punës.

Koronat e brendshme i përpunojmë në paralelometër me ndihmën e gurëve specialë, frezave, gomave dhe pastave lustruese.

Këto korona të lustruara mirë provohen në gojën e pacientit.

Pasi vlerësohet nga mjeku adaptimi i koronës dhe koronave të para, me koronat e dhëmbëve natyrorë me gingivën marginale paralelizmi i tyre, sigurimi i hapësirës së nevojshme në okluzion për koronën e dytë, kalojmë në përgatitjen e koronave të dyta dhe protezës së skeletuar.

**Metoda e parë:**\
Fillohet me marrjen e masës me silikon në nofullën ku janë të vendosura koronat e para. Pas forcimit hiqet masa nga goja, shplahet, kontrollohet si dhe shikohen që të jenë në vendet e tyre në masë koronat e para.\
Më pas koronat izolohen dhe masa derdhet me allçi të fortë dhe sigurohet modeli i punës. Modeli i punës, modeli ndihmës dhe shabllonet bashkohen dhe vendosen në okludator. Mbi koronat e para modelohen koronat e dyta me dyllë special duke i dhënë formën e dhëmbëve natyrorë. Në modelim lihet dhe hapësira e nevojshme për materialin estetik (Cromasit, Targis Vektris, etj).\
Gjithashtu përgatiten retensione që do të lidhet me protezën e lëvizshme. Pas modelimit, koronat prej dylli zëvendësohen me të njëjtin metal si dhe koronat e para.\
Pas përpunimit të metalit, adaptimit mbi koronat e brendshme, kalohet në rregullimin e modelit për dublim. Procedurat e përgatitjes së skeletit janë trajtuar me hollësi tek kapitulli i protezës së skeletuar.\
Mbi modelin me koronat e dubluara aplikojmë skeletin metalik. Në qoftë se adaptohet mirë, atëherë realizohet bashkimi i tyre nëpërmjet saldimit.\
Kjo lloj përgatitje realizohet kryesisht në defekte të mëdha dhe numri i dhëmbëve që do të vishen me korona është i vogël.

**Metoda e dytë:**\
Konsiston në përgatitjen e koronave të dyta dhe protezës së skeletuar së bashku në një trup unik. Modelimi i koronave të dyta dhe skeletit bëhen në të njëjtën fazë pune. Konstruksioni i modeluar futet në mufël, derdhet me të njëjtin aliazh si dhe koronat e para.\
Pasi konstruksioni metalik nxirret nga mufla, kalon të gjitha procedurat e pastrimit dhe lustrimit të saj. Vlerësohet adaptimi korrekt me koronat e para dhe vazhdon me vendosjen e materialit estetik, kryesisht Cromasit, Targis - Vectris, etj.

Vendosja e materialit estetik kontrolli në gojë, rrjeshtimi i dhëmbëve artificialë në zonat ku mungojnë dhëmbët natyrorë, polimerizimi, etj, realizohet njëlloj në dy metodat e paraqitura.

Pas përfundimit të punimit në laborator bëhet kontrolli në gojë - vlerësohet puthitja e koronave të para me dhëmbët natyrorë, adaptimi i koronave të dyta me të parat si dhe i protezës së skeletuar me zonat që mungojnë dhëmbët si dhe takimet me dhëmbët antagonistë.

Etapa e fundit realizohet duke çimentuar koronat e para ku janë të bashkuara koronat e dyta dhe proteza e skeletuar.
