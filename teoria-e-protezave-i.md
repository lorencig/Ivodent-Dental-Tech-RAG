# TEORIA E PROTEZAVE I

### HISTORIKU I STOMATOLOGJISË

Stomatologjia është një degë e mjekësisë, që merret me studimin dhe mjekimin e sëmundjeve të gojës dhe të dhëmbëve. Fjala stomatologji vjen nga greqishtja: _stoma_ - gojë dhe _logos_ - shkencë. Si çdo shkencë, dhe stomatologjia ka historinë e vet. Mund të përmendim 3 etapa të zhvillimit të stomatologjisë: atë të lashtësisë, të mesjetës dhe atë të kohës sonë. Që në kohët më të lashta stomatologjia, si gjithë shkencat e tjera u bë privilegj i njerëzve të pasur. Fatkeqësisht edhe sot stomatologjia, dhe veçanërisht zëvendësimi i dhëmbëve, duke qenë shërbim i kushtueshëm, mbetet privilegj i disa njerëzve që mund ta përballojnë nga ana financiare.

Në vendin tonë, siç dihet, shërbimi stomatologjik kryhet falas nga shteti për moshat 0-18 vjeç. Në këtë shërbim kryhen vetëm mbushjet dhe heqjet e dhëmbëve, por jo zëvendësimi i tyre dhe mjekimi i anomalive të dhëmbëve dhe nofullave.

Etapa e parë e zhvillimit të stomatologjisë kap periudhat më të hershme deri në mesjetë. Babilonasit dhe egjiptianët e vjetër, 2500 vjet para erës së re, kanë patur të zhvilluar artin e mjekimit dhe zëvendësimit të dhëmbëve. Kjo njihet edhe tek etruskët e shekullit të VI para erës së re. Grekët e vjetër dhe romakët e zhvilluan më tej këtë shkencë dhe formuan shkollat e tyre. Kështu Hipokrati, mjek i vjetër grek që njihet si baba i mjekësisë, 456 vjet para erës sonë shkruan në një libër të tij: ”Një dhëmb i prishur që lëviz dhe ka dhimbje, e heqim, një dhëmb që ka dhimbje, por që nuk lëviz e djegim, e pastrojmë dhe e lëmë në gojë. Një dhëmb që lëviz nuk është i prishur. E lidhim me dhëmbët e tjerë derisa ai të forcohet përsëri…”

Në këtë kohë si dhëmbë artificialë për zëvendësimin e dhëmbëve të humbur përdoreshin kocka të ndryshme, dhëmbë kafshësh dhe gurë, kurse për pllakën e protezës përdorej druri, lëvozhga pemësh, kocka dhe më vonë metale të ndryshme.

Në mesjetë, si gjithë shkencat e tjera, edhe stomatologjia pësoi një rënie të theksuar. Protezat e dhëmbëve në këtë kohë nuk përgatiteshin më nga dentistë ose mjekë të përgjithshëm, por nga njerëz të profesioneve të ndryshme. Në lashtësi dhe mesjetë protezat e dhëmbëve kishin vetëm funksion kozmetik. Vetëm në shekullin e XVIII stomatologjia hyri në një etapë të re zhvillimi. Në këtë periudhë filloi të përmirësohet dukshëm teknika e përgatitjes së protezave. Protezat tashmë nuk plotësonin vetëm anën kozmetike, por edhe atë funksionale. Kështu gradualisht stomatologjia dhe veçanërisht protezimi i dhëmbëve po bëhej një disiplinë e veçantë e mjekësisë. Në këtë periudhë dentistët e parë filluan të studiojnë dhe të përmirësojnë metodat e ndryshme të mjekimit të dhëmbëve dhe përgatitjes së protezave. Kështu u propozua, p.sh dylli për marrjen e masës, gipsi për derdhjen e modeleve, okludatorët e ndryshëm për përgatitjen e protezave etj.

Rol të rëndësishëm në zhvillimin e stomatologjisë në përgjithësi dhe veçanërisht të proteizmit të dhëmbëve ka luajtur mjeku francez Pier Foshar, i cili në librin e tij, që është dhe libri i parë në stomatologji, viti 1728, i kushtoi vëmendje të veçantë protezimit të dhëmbëve. Ai bëri propozimin me vlerë të madhe për përmirësimin e qëndrueshmërisë të protezës së plotë, për shfrytëzimin e rrënjëve të mbetura dhe përdorimin e tyre për dhëmbë me vidë, përdorimin e okludatorëve në defektet e qiellzës së fortë e të butë etj. Më vonë, në 1746 u hap laboratori i parë për përgatitjen e protezave të dhëmbëve, kurse në vitin 1776 u prodhuan dhëmbët e parë artificialë prej porcelani të cilët shënuan një zhvillim të ri e të rëndësishëm në protezimin e dhëmbëve.

Në këtë mënyrë dhëmbët artificialë, që deri në atë kohë përgatiteshin prej druri, dhëmbë dhe kocka kafshësh ose metale të ndryshme u zëvendësuan nga porcelani, që sigurisht rriti në mënyrë të dukshme cilësinë e protezimit.

Problem ka qenë jo vetëm gjetja e materialeve të përshtatshme për zëvendësimin e dhëmbëve të humbur, por edhe materialit prej nga do të përgatitej pllaka e protezës, mbi të cilën do të vendoseshin këta dhëmbë. Në lashtësi, por edhe më vonë për përgatitjen e pllakës së protezës, ashtu si dhe për dhëmbët artificialë është përdorur druri, fildishi, kocka kafshësh dhe më vonë metalet e ndryshme. Këto materiale nuk ishin të përshtatshme si nga ana higjienike dhe estetike. Përveç kësaj këto materiale paraqitnin vështirësi në përgatitjen e tyre teknike. Pas kërkimesh të shumta në vitin 1855 u zbulua kauçuku, i cili u përdor si pllakë për protezat e dhëmbëve. Ky material, i cili është përdorur deri në ditët tona ngjyrosej sipas ngjyrës së mishit të dhëmbëve dhe në këtë mënyrë siguronte shumë mirë anën estetike. Në vitin 1870 hyn në teknikën stomatologjike për përgatitjen e pllakës së protezës prej celuloidi, i cili nuk gjeti shumë përdorim praktik për shkak të vështirësive teknike të përpunimit. Në vitin 1935 u përdor për këtë qëllim plastmasa artificiale, e cila vazhdon të përdoret edhe në ditët tona. Ky material i përmbush më së miri të gjitha kërkesat e dëshiruara jo vetëm për pllakën e protezës, por edhe për përgatitjen e dhëmbëve artificialë.

Kështu pra shekulli i XIX dhe XX, që është dhe etapa e tretë e zhvillimit të stomatologjisë shënoi një rritje edhe më të madhe cilësore në përgatitjen e protezave të dhëmbëve. Përveç prodhimit të plastmasës artificiale, më 1945 u prodhua dhe u përdor në stomatologji plastmasa elastike, në 1950 plastmasa vetëpolimerizuese etj. Përveç këtyre materialeve, sot në stomatologji përdoren edhe metale e aliazhë të tyre për përgatitjen e protezave të lëvizshme e të palëvizshme si metale fisnike e aliazhë të tyre, krom-kobalti, krom-nikeli, krom-kobalti-molibdeni etj.

Të gjitha materialet që përdoren sot në stomatologji, si ato që përdoren për përgatitjen e protezave dhe ato që përdoren për marrjen e masës janë mjaft higjienike dhe estetike dhe janë të padëmshme për shëndetin e pacientit.

Stomatologjia ka historinë e vet edhe në vendin tonë. Nga gërmimet arkeologjike që janë kryer në Durrës, Apolloni e gjetkë janë gjetur punime të ndryshme protetike në formë urash metalike, që dëshmojnë për një zhvillim të të parëve tanë edhe në këtë fushë të mjekësisë.

Në vendin tonë, pas çlirimit, si gjithë shërbimi shëndetësor dhe në mënyrë të veçantë ai stomatologjik ishte mjaft i kufizuar. Në këtë kohë shërbimi kryhej nga disa klinika private të cilat ishin të vendosura në disa qytete kryesore të vendit. Në vitin 1948 u bë shtetëzimi i klinikave private dhe u hapën klinikat e para shtetërore. Këto klinika u kompletuan me kuadrin ekzistues që deri atëherë kishin punuar në klinikat e tyre private. Po kështu u veprua edhe me aparaturat. Ky kuadër, në pjesën më të madhe ishin të paarsimuar e kualifikuar. Kështu lindi si domosdoshmëri përgatitja dhe kualifikimi i kuadrit të ri.

Kështu menjëherë pas shtetëzimit të klinikave private u hapën kurse disamujore për kualifikimin e dentistëve ekzistues të cilët u diplomuan më vonë si “dentistë me arsim special”. Më vonë, në vitin 1951 u hap në Tiranë, pranë Politeknikumit Mjekësor, dega për përgatitjen e ndihmësmjekëve, dentistëve dhe laborantëve mbi bazën e shkollës tetëvjeçare. Përgatitja e laborantëve vazhdoi edhe më vonë me kurse 1 dhe 2 vjeçare dhe, në vitin 1986, këto kurse u mbyllën për mangësitë që kishin në përgatitjen e këtij kuadri.

Në vitin 1959 pranë Fakultetit të Mjekësisë u hap katedra, sot dega e stomatologjisë ku përgatiten mjekët stomatologë. Në këto kushte, ndërsa përgatitja e mjekëve stomatologë arriti nivele të kënaqshme, përgatitja e laborantëve mbeti shumë prapa zhvillimit që kërkonte koha.

Edhe hapja e kësaj shkolle të re të laborantëve dentarë me iniciativën dhe mbështetjen e firmës së njohur “IVOCLAR VIVADENT” të Lichtenstein-it do të plotësojë këtë boshllëk që është ndjerë deri më sot në vendin tonë në përgatitjen e laborantëve dentarë.

#### **Objekti i ortopedisë stomatologjike dhe lidhja e saj me shkencat e tjera**

Fjala ortopedi vjen nga greqishtja “ortos”, që do të thotë drejtoj dhe “pajdeno” që do të thotë praktikoj. Pse u zëvendësua termi protezë me atë ortopedi?

Kohët e fundit punimet protetike janë bërë të shumëllojshme e të ndërlikuara. Proteza tashmë nuk merret vetëm me zëvendësimin e dhëmbëve të humbur, por dhe me zëvendësimin e organeve të tjera të zgavrës së gojës e fytyrës. Përveç kësaj, kjo disiplinë, duke u lidhur dhe me disiplinat e tjera mjekësore dhe duke formuar një hallkë të rëndësishme të mjekësisë, kontributi në mjekimin e sëmundjeve të tjera jashtë e brenda zgavrës së gojës, si të atyre të kyçit të nofullave, të parafunksioneve të sistemit dhëmb-nofullë-fytyrë, të mjekimit të sëmundjeve të mishrave të dhëmbëve, të thyerjeve ose deformimeve të nofullave, të ndërhyrjes kirurgjikale në nofulla dhe fytyrë etj.

Pra, me këto përmasa që mori kjo disiplinë, termi protezim, që presupozonte kryesisht zëvendësimin e dhëmbëve të humbur, është i pamjaftueshëm. Për këto arsye protezimi u bë pjesë e ortopedisë së përgjithshme dhe u quajt “Ortopedi Stomatologjike”.

Ortopedia stomatologjike ndahet në dy pjesë të mëdha: në atë teorike dhe në atë praktike ose klinike. Pjesa teorike studion anatominë e dhëmbëve dhe të nofullave, kyçin e nofullave, mukozën e gojës, muskujt përtypës dhe të mimikës si dhe materialet që përdoren për përgatitjen e protezave të ndryshme. Pjesa klinike studion llojet e ndryshme të protezave dhe mënyrën e përgatitjes së tyre, si në klinikë dhe në laborator.

Ortopedia stomatologjike sot përfshin disa lëndë:

1. Njohuri mbi materiale stomatologjike, ku studiohen të gjitha cilësitë e materialeve që përdoren për përgatitjen e protezave.
2. Ortopedia paraklinike që merret kryesisht me problemet laboratorike të përgatitjes së protezave.
3. Ortopedia klinike që merret me të gjitha problemet teorike e praktike të ortopedisë dhe me formimin shkencor mjekësor të mjekut stomatolog e të laborantit. Ortopedia stomatologjike është vetëm një pjesë e stomatologjisë. Kjo disiplinë nuk merret vetëm me zëvendësimin e dhëmbëve të humbur, por dhe me probleme të tjera. Stomatologjia në përgjithësi sot, si në botë dhe në vendin tonë ndahen në tre grupe lëndësh, ose disiplina të mëdha:
   1. Terapia stomatologjike, që merret me mjekimin e sëmundjeve të dhëmbëve dhe të gojës, pra me mbushjet e dhëmbëve dhe mjekimet e sëmundjeve të tjera të gojës.
   2. Kirurgjia stomatologjike që merret me heqjen e dhëmbëve dhe me operacionet që kryhen në zgavrën e gojës dhe të fytyrës.
   3. Ortopedia stomatologjike dhe ortodonia që merret me rregullimin e anomalive të dhëmbëve dhe nofullave. Përveç këtyre lëndëve kryesore në stomatologji jepen edhe lëndë të tjera si: radiologjia stomatologjike, fizioterapia stomatologjike etj. Të gjitha këto lëndë që jepen në stomatologji kanë lidhje të ngushta me njëra tjetrën. Laboranti dentar ka lidhje me të gjitha disiplinat stomatologjike. Kështu p.sh me kirurgjinë stomatologjike në përgatitjen e protezave kirurgjikale, epitezave të fytyrës, me shinat në frakturat e nofullave etj. Në ndihmë të terapise stomatologjike laboranti kontribuon në përgatitjen e shinave në sëmundjet e mishrave të dhëmbëve, në përgatitjen laboratorike të mbushjeve të derdhura etj. Ndërsa në ortopedi dhe ortodoni në përgatitjen laboratorike të protezave dhe të aparateve të ndryshme. Pra, në këto kushte laboranti nuk është një njeri thjesht praktik dhe empirik, por një bashkëpunëtor i rëndësishëm në të gjitha problemet e stomatologjisë.

Për këto arsye laboranti duhet të ketë përveç aftësisë së tij praktike laboratorike dhe disa njohuri të përgjithshme teorike mbi anatominë dhe fiziologjinë e gojës. Ai duhet të dijë dhe të ndërtojë marëdhënie të mira dhe të drejta me të gjithë mjekët që bashkëpunon, të vlerësojë vërejtjet e tyre dhe të mirëpresë ato. Vetëm një bashkëpunim i mirë dhe korrekt mjek-laborant siguron garancinë dhe suksesin e punimit. Mungesa e këtij bashkëpunimi dhe mosrespektimi i etikës mjeksore, jo vetëm për mjekun por edhe për laborantin s’ka asnjë të mirë, por vetëm dështime.

Mjeku punon me pacientin e sëmurë i cili ka dhimbje, emocione, ankesa etj, pra me njeriun e gjallë, ndërsa laboranti punon me modelin pra me allçi, dyllë, metal etj. Laboranti duhet të ketë parasysh se ky model është riprodhimi i gojës së pacientit, pra ai duhet të punojë në të ashtu siç punon mjeku në gojë. Një dëmtim sado i vogël i këtij modeli ka pasoja në cilësinë e protezës së ardhshme. Laboranti, protezën që ai përgatit, nuk duhet ta shikojë si një pjesë të vdekur e të shkëputur nga organizmi në përgjithësi, por si një pjesë të tij. Me vendosjen e çdo lloj proteze në trupin e njeriut, por edhe në gojë, ajo bëhet pjesë e pandarë e tij. Sa më e mirë të jetë proteza, pra sa më korrekte të jetë ajo, aq më shpejt mësohet pacienti me të, pra aq më shpejt ajo inkorporohet, bëhet pjesë e tij.

Përvoja praktike e ka vërtetuar lidhjen e ngushtë që ekziston midis sistemit dhëmb-nofullë-fytyrë me tërësinë e organizmit. Mjafton të përmendim për këtë qëllim rolin që luajnë zonat receptore të gojës në procesin e përtypjes, të tretjes së ushqimit, të vjellit etj. Nga zona e indeve të ndryshme të gojës lindin impulse, të cilat nëpërmjet sistemit nervor qendror ndikojnë mbi organizmin në përgjithësi dhe nga ana tjetër, impulset kortikale ndikojnë në funksionet e aparatit-nofullë. Shpesh zgavra e gojës shërben si sinjal i hershëm i shumë sëmundjeve të përgjithshme. Në këtë mënyrë duhet të kuptohet lidhja e ngushtë që ka zgavra e gojës me organizmin në përgjithësi. Pikërisht këtë botëkuptim shkencor duhet ta ketë çdo mjek, por dhe laboranti në praktikën e tij të përditshme. Këto parime duhet t’i njohë e t’i respektojë, si mjeku dhe laboranti në përgatitjen e protezave. Duke trajtuar problemin e protezimit në këtë mënyrë ne shkëputemi nga pikëpamja empirike e mekaniciste dhe vlerësojmë jo vetëm sëmundjen, por njeriun e sëmurë në tërësi. Pikërisht për këtë arsye, që laboranti të ketë njohuri të mjaftueshme mbi fushën ku ai vepron, është e domosdoshme që ai të ketë dhe disa njohuri mbi anatominë dhe fiziologjinë e aparatit dhëmb-nofullë-fytyrë ose aparatin përtypës në përgjithësi.

### APARATI PËRTYPËS NË PËRGJITHËSI

**Njohuri mbi anatominë dhe fiziologjinë e aparatit përtypës.**

Me aparat përtypës kuptojmë një sërë organesh dhe indesh që ndodhen në zgavrën e gojës ose rreth saj dhe që ndikojnë në mënyrë të drejtpërdrejtë ose të tërthortë në funksionet e ndryshme si: përtypja, folja etj. Në këto organe hyjnë: dhëmbët, muskujt përtypës dhe mimikë, gjuha, gjëndrrat e pështymës, mukoza e gojës etj.

**Dhëmbët**

Dhëmbët përbëjnë qendrën e aparatit përtypës. Ata radhiten në kreshtën hojezore të nofullave njëri pranë tjetrit duke formuar kështu radhën e dhëmbëve. Radhitja e dhëmbëve nuk është e rastësishme. Ata radhiten sipas diferencimit funksional të tyre: dhëmbë prerës, shqyes, copëtues dhe bluajtës.

Dhëmbët prerës (dentes incizivus) quhen kështu sepse kurora e tyre ka buzë prerëse që shërben për prerjen e ushqimit.

Dhëmbët përtypës, paradhëmballët dhe dhëmballët (dentes premolaris dhe dentes molaris) quhen të tillë sepse kurora e tyre ka në faqen përtypëse disa të ngritura, zhardhokë ose tubekula që shërbejnë për copëtimin dhe bluarjen përfundimtare të ushqimit.

Gjatë jetës dhëmbët dalin dy herë. Dhëmbët e parë, që quhen dhëmbët e qumështit janë gjithsej 20.

Duke filluar nga mosha 6-7 vjeçare dhëmbët e qumështit zëvendësohen nga dhëmbët e përhershëm. Dhëmbët e përhershëm janë 32, nga 16 për çdo nofullë. Nga këto për çdo nofullë dallojmë: 4 dhëmbë prerës, 2 të qenit, 4 paradhëmballë dhe 6 dhëmballë, nga të cilat dy të fundit quhen dhëmballët e pjekurisë. Dhëmbët duhet të konsiderohen si organe çift, në të cilët vendosen në mënyrë simetrike në të dy anët e nofullave.

### ANATOMIA E DHËMBIT DHE FAQET E TIJ

**Pjesët e dhëmbit**

Në çdo dhëmb dallojmë tre pjesë: kurorën, qafën dhe rrënjën.

**Kurora** (korona dentis) është pjesa e dukshme e dhëmbit. Në praktikë dallojmë dy lloj kurora të dhëmbit: kurorën anatomike dhe atë klinike. Kurora anatomike është ajo pjesë e dhëmbit që mbulohet nga smalti dhe arrin deri tek qafa e dhëmbit. Me kalimin e moshës mishi i dhëmbëve tërhiqet, kështu kurora e tij zgjatet. Pra pjesa e kurorës së dhëmbit që duket në zgavrën e gojës quhet kurorë klinike. Një gjë të tillë laboranti duhet ta njohë dhe ta ketë parasysh gjatë përgatitjes së protezave në mënyrë që të imitojë dhëmbët natyralë të mbetur në gojë. Kështu proteza bëhet më estetike.

**Qafa e dhëmbit** (collum dentis) është pjesa kalimtare nga kurora në rrënjë.**Rrënja** (radix dentis) është pjesa e dhëmbit që është e vendosur në gropëzën hojezore të nofullës dhe që përfundon në majën e rrënjës (apex radicis dentis). Përveç pjesëve të dhëmbit, në praktikë ka rëndësi të madhe ka dhe njohja e faqeve të tij.

**Faqet e dhëmbit**

1. **Faqja labiale** (facies labialis) quhet faqja e dhëmbit që ndodhet nga ana e buzës, kjo vetëm për dhëmbët e përparshëm ose dhëmbët ballorë. Kjo faqe, për dhëmbët e pasëm, paradhëmballët dhe dhëmballët quhet faqja bukale (facies bucalis) pasi shikon nga ana e faqes.
2. Faqja e kundërt me të parën, që ndodhet brenda zgavrës së gojës, quhet **faqja gojore** (facies orales). Kjo faqe, për nofullën e sipërme quhet dhe faqja palatinale (facies palatinalis). Kurse për nofullën e poshtme faqja linguale (facies lingualis).
3. Faqet e dhëmbit që takojnë me dhëmbët fqinjë quhen **faqet proksimale** (facies proximalis). Për dhëmbë të veçantë, faqja që ka kontakt me dhëmbin që ndodhet përpara quhet faqja meziale (facies mesialis), ndërsa faqja që ka kontakt me dhëmbin prapa quhet faqja distale (facies distalis).
4. **Faqja okluzale** (facies ocluzalis) ose faqja përtypëse. Për dhëmbët ballorë kjo faqe është në formë buze dhe quhet margo incisalis.

### NDËRTIMI HISTOLOGJIK I DHËMBIT

Dhëmbi përbëhet nga inde të forta dhe të buta. Indet e forta të dhëmbit janë: smalti, dentina dhe cementi, ndërsa indet e buta janë: pulpa dhe periodonti. Masën bazë të indit të fortë të dhëmbit, pra bërthamën e tij e përbën dentina. Ajo, në zonën e kurorës së dhëmbit mbulohet nga smalti, ndërsa në atë të rrënjës nga cementi.

**Smalti i dhëmbit**

Smalti është indi më i fortë në organizmin e njeriut. Smalti mbulon kurorën anatomike të dhëmbit dhe ka ngjyrë të bardhë në të hirtë e të hapur, me shkëlqim. Fortësia e smaltit barazohet me atë të diamantit, prandaj quhet edhe substanca admantina. Trashësia e smaltit në pjesë të ndryshme të kurorës nuk është e barabartë. Pjesa më e trashë e tij vihet re në të ngriturat, zhardhokë (tuberkulat) edhe në buzët prerëse të dhëmbëve ballorë. Në sipërfaqe anësore të kurorës, shtresa e smaltit hollohet gradualisht dhe mbaron në nivelin e qafës së dhëmbit.

Me afrimin e tyre në majën e rrënjës, tufa fibroze merr drejtim kulmor (vertikal). Ky fiksim i dhëmbit në hojëzën kockore, siguron funksionin amortizues të periodontit duke mënjanuar kështu dëmtimin e tij nga trysnia përtypëse ose mbingarkesa të tjera, që mund të veprojnë mbi të.

**Dentina**

Dentina është një ind i fortë që për nga fortësia radhitet e dyta, pas smaltit. Ajo mbështjell pulpën e dhëmbit, duke formuar kështu pjesën më të madhe të tij.

Dentina përbëhet nga 72% substanca joorganike dhe 28% substanca organike. Dentina përshkohet nga kanaleza të shumta që quhen kanalezat dentinare. Këto kanaleza shkojnë nga pulpa e dhëmbit në kufirin smalt-dentinë. Në këto kanaleza kalojnë terminacione shumë të holla nervore të cilat e bëjnë dentinën ind të ndjeshëm nga të gjitha ngacmimet.

**Cementi**

Cementi është ind i fortë që mbulon rrënjën e dhëmbit dhe ndodhet ndërmjet dentinës dhe indit që lidh dhëmbin me kockën hojezore.

Ndërtimi histologjik i cementit i afrohet atij të kockës, prandaj quhet ndryshe dhe substanca osteoidea. Në sipërfaqen e jashtme të cementit kapen fijet e periodontit, të cilat mundësojnë fiksimin e dhëmbit me gropën hojezore (alveolën).

**Pulpa e dhëmbit**

Dhëmbi në brendësi ka një boshllëk, që quhet zgavra e pulpës ose cavum pulpe. Ky boshllëk është i mbushur me enë gjaku dhe nerva dhe që quhet pulpa e dhëmbit. Pulpa ka formën e dhëmbit. Ajo është më e gjerë në kurorën e dhëmbit, ngushtohet edhe më tepër duke iu drejtuar majës së rrënjës. Pulpa ushqen dhëmbin nëpërmjet enëve të gjakut dhe limfës. Ajo nëpërmjet qelizave të saj specifike, që quhen adontoblaste formojnë gjatë gjithë jetës dentinë të re që quhet dentinë sekondare. Pulpa është shumë e ndjeshme ndaj ndryshimeve të temperaturës, dëmtimeve dhe ngacmimeve të ndryshme kimike e fizike.

**Periodonti**

Ndërmjet rrënjës së dhëmbit dhe gropës së hojëzave ndodhet një boshllëk, kjo quhet hapësira rreth dhëmbëve. Kjo hapësirë është e mbushur me ind fibroz konjuktiv, me enë gjaku, limfe dhe nerva që quhet periodont. Këto inde sigurojnë fiksimin e dhëmbit me hojëzën kockore. Drejtimi i indit fibroz që lidh cementin e rrënjës me hojëzën kockore është shumë karakteristik. Në qafën e dhëmbit këto fije, kanë drejtim horizontal dhe së bashku me ato të periostit të nofullës dhe mishit të dhëmbëve formojnë lidhëza rrethore (ligamentin cirkular).

### FORMULA DHE SHENJAT DALLUESE TË DHËMBËVE

**Sistemi i numerimit të dhëmbëve**

Sot njihen tre sisteme numerimi dhëmbësh.

**Sistemi i parë** është sistemi PALMER i cili bazohet në dy plane: në planin horizontal dhe në planin vertikal. Plani horizontal ndan dhëmbët e sipërm nga të poshtmit, ndërsa plani vertikal ndan dhëmbët e anës së djathtë nga ana e majtë. Atje ku priten të dy këto plane emërtohen me numrin 1, katër dhëmbët e qendrës dhe për çdo gjysmënofullë vendosim dhëmbët në numrat përkatës sipas një rritjeje në progresion aritmetik. Ky quhet edhe sistemi simetrik. Është një sistem mjaft i thjeshtë për t'u mbajtur mend.

| 8 7 |  6  |  5  |  4  |  3  |  2  |  1  |  1  |  2  |  3  |  4  |  5  |  6  |  7  |  8  |
| :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: |
| 8 7 |  6  |  5  |  4  |  3  |  2  |  1  |  1  |  2  |  3  |  4  |  5  |  6  |  7  |  8  |

**Sistemi universal ose sistemi amerikan.**

Në bazë të këtij sistemi çdo dhëmb ka një numër më vete. Numerimi fillon nga dhëmballa e tretë e nofullës së sipërme djathtas dhe përfundon tek dhëmballa e tretë e nofullës së djathtë poshtë. Është një sistem që afrohet shumë me realitetin. Çdo dhëmb ka numrin e tij duke përcaktuar në këtë mënyrë individualitetin e tij.

|  1  |  2  |  3  |  4  |  5  |  6  |  7  |  8  |  9  |  10 |  11 |  12 |  13 |  14 |  15 |  16 |
| :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: |
|  32 |  31 |  30 |  29 |  28 |  27 |  26 |  25 |  24 |  23 |  22 |  21 |  20 |  19 |  18 |  17 |

**Sistemi ndërkombëtar dentar (FDI)**

Ky sistem emërton katër dhëmbët e qendrës me numrat 11, 21, 31, 41 dhe duke u rritur në progresion aritmetik vendosen edhe dhëmbët pasardhës. Ky është sistem europian që përdoret gjerësisht sot.

| 18 17 |  16 |  15 |  14 |  13 |  12 |  11 |  21 |  22 |  23 |  24 |  25 |  26 |  27 |  28 |
| :---: | :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: | :-: |
| 48 47 |  46 |  45 |  44 |  43 |  42 |  41 |  31 |  32 |  33 |  34 |  35 |  36 |  37 |  38 |

**Shenjat dalluese të dhëmbëve**

Dhëmbët kanë shumë shenja të përbashkëta, që janë të kushtëzuara nga vetë rreshtimi i tyre dhe forma e nofullave. Por dhëmbët kanë dhe shenja të veçanta që dallojnë dhëmbin simetrik të anës së djathtë me atë të anës së majtë.

**Shenjat dalluese:**

1. Shenja e lakores
2. Shenja e rrënjës
3. Shenja e këndit

**Shenjat e përbashkëta:**

1. Boshti i dhëmbit
2. Ekuatori i dhëmbit
3. Përmasat e dhëmbit dhe rrënjës

**Shenja e lakores (kurbës)**\
Njohja dhe respektimi në praktikë i shenjës së kurbës ka rëndësi si në modelimin e dhëmbëve artificialë në protezat fikse, por dhe në rreshtimin e tyre në protezat e lëvizshme, të pjesshme ose të plota. Respektimi në praktikë i kësaj shenje siguron një protezë, jo vetëm estetike, por edhe funksionale. Sipas kësaj shenje çdo dhëmb përbën një pjesë të caktuar të kurbës. Në këtë mënyrë çdo dhëmb bën pjesë vetëm në njërën anë të harkut, në anën e djathtë ose të majtë. Pra sipas kësaj shenje dhëmbi i anës së majtë nuk mund të vendoset në anën e djathtë dhe e kundërta. Sipas kësaj shenje gjysma meziale e sipërfaqes buzore të dhëmbit është më konvekse sesa gjysma distale e tij.

**Shenja e rrënjës**\
Sipas kësaj shenje, rrënja e çdo dhëmbi pjerrësohet në drejtim të dhëmbit që vjen më pas, pra në drejtim distal.

**Shenja e këndit**\
Shenja e këndit i përket kryesisht dhëmbëve ballorë, si atyre të nofullës së sipërme dhe të nofullës së poshtme. Në këta dhëmbë këndet, si ai mesor (mezial) dhe largësor (distal) nuk janë njësoj. Këndi distal tek këta dhëmbë është më i rrumbullakosur, në të kundërt, këndi mesial është më i theksuar, në formën e këndit të drejtë.

Të gjitha këto shenja duhen patur parasysh gjatë përgatitjes së protezave, pasi vetëm kështu sigurohet një protezë estetike dhe funksionale. Përveç shenjave të veçanta dhëmbët kanë edhe shenja të përbashkëta, të cilat duhet të njihen nga laboranti.

**Shenja të përbashkëta të dhëmbit**

**Boshti i dhëmbit**\
Çdo dhëmb ka një bosht të veçantë. Ky bosht me boshtin e rrënjës nuk është i njëjtë, por formon një kënd i cili ndryshon në dhëmbë të veçantë. Nëse do të zgjaten boshtet e dhëmbëve të nofullës së sipërme, ata do të takojnë në një pikë brenda kafkës, pra takohen në orbita ose Krista Galli. Përjashtim nga ky rregull bëjnë dhëmbët e nofullës së poshtme.

**Ekuatori i dhëmbit**\
Vija që bashkon të gjitha pjesët më të ngritura, më konvekse, në gjithë sipërfaqet e kurorës së dhëmbit, quhet ekuatori i dhëmbit. Kjo tregon se sipërfaqet e dhëmbit nuk janë të drejta por konvekse. Ekuatori është i përbashkët për të gjithë dhëmbët. Në dhëmballët dhe paradhëmballët ai gjendet më afër sipërfaqes përtypëse. Nga ekuatori sipërfaqja e dhëmbit ndahet në dy pjesë, të sipërme, mbylltore (okluzale) dhe të poshtme, qafore (gingivale ose cervikale). Njohja dhe respektimi i ekuatorit të dhëmbit nga laboranti nuk ka vetëm rëndësi estetike, por kryesisht funksionale. Rëndësia funksionale e tij qëndron në ruajtjen e mishit të dhëmbëve nga dëmtimi gjatë ushqyerjes. Përveç kësaj ekuatori i dhëmbit ka rëndësi dhe në orientimin e ganxhave të ndryshme në përgatitjen e protezave pjesore të lëvizshme.

**Përmasat e dhëmbit dhe rrënjës**\
Dhëmbët e veçantë kanë përmasa të caktuara. Në kurorën e dhëmbit dallojmë: lartësinë, gjerësinë dhe trashësinë e kurorës. Lartësia e dhëmbit është distanca nga buza prerëse ose zhardhokët e sipërfaqes përtypëse deri te qafa e dhëmbit, ndërsa gjerësia e dhëmbit është distanca midis dy pikave të kontaktit të tij.

### HARQET E DHËMBËVE

Dhëmbët vendosen në nofullë pranë njëri-tjetrit duke formuar radhën e dhëmbëve. Radhitja ose rreshtimi i dhëmbëve në individë të ndryshëm është e ndryshme. Mund të thuhet me siguri se s’ka dy individë që mund të kenë një formë, madhësi dhe radhitje të njëjtë të dhëmbëve natyrorë. Për këtë dhe dhëmbët artificialë duhet të jenë të ndryshëm në individë të veçantë. Dhëmbët në radhën e tyre takohen me njëri-tjetrin në pika të ndryshme, që quhen pikat e kontaktit. Pikat e kontaktit forcojnë radhën e dhëmbëve gjatë përtypjes, pasi nëpërmjet tyre trysnia përtypëse shpërndahet në tërë radhën e tyre. Përveç kësaj, pikat e kontaktit mbrojnë mishin e dhëmbëve gjatë përtypjes së ushqimit. Për këtë arsye, gjatë përgatitjes së punimeve fikse (kurora, ura etj.) është e domosdoshme që të sigurohen pikat e kontaktit, për dhëmbët anësorë gjendet afër sipërfaqes përtypëse ndërsa për dhëmbët ballorë afër buzës prerëse. Pikat e kontaktit, në mosha të kaluara shndërrohen në sipërfaqe kontakti. Kjo për arsye të ngrënies së pikës së kontaktit nga lëvizjet fiziologjike.

Radhitja e dhëmbëve në nofulla formon figura të ndryshme gjeometrike. Kështu radha e dhëmbëve në nofullën e sipërme të të rriturit formon një hark që ka formën e gjysmë elipsit, ndërsa harku i dhëmbëve të poshtëm ka formën e parabolës, brinjët e të cilit hapen në drejtim distal në mënyrë të barabartë.

Dhëmbët e nofullës së sipërme janë vendosur në një raport të caktuar me ata të nofullës së poshtme. Ky raport është i ndryshëm në individë të veçantë. Raporti i harqeve të dhëmbëve me njëri-tjetrin mund të jetë normal (fiziologjik) ose jonormal (patologjik). Për t'u bërë përtypja e ushqimit duhet që dhëmbët e sipërm të takohen me ata të poshtëm. Ky takim që realizohet gjatë lëvizjes së nofullës së poshtme me ndihmën e muskujve përtypës quhet artikulacion, që është një moment lëvizshmërie, dinamike të nofullave. Në ndryshim me artikulacionin është okluzioni që është vetëm një moment, një raport i caktuar i harqeve të dhëmbëve me njëri-tjetrin, pra një lloj okluzioni është dhe okluzioni qendror (mbyllja qendrore) që shpreh takimin maksimal të sipërfaqeve përtypëse të harqeve të dhëmbëve. Pra është e kuptueshme, që okluzioni qendror është vetëm një dhe ky është i fiksuar tek çdo individ.

Raportet e radhës së dhëmbëve janë të ndryshme, që varet nga veçoritë e zhvillimit të sistemit dhëmb-nofullë-fytyrë. Raportet, mbylljet ose okluzionet mund të jenë fiziologjike ose patologjike, siç thamë më lart.

**Okluzionet fiziologjike**

1. Okluzion normal (eugnat)
2. Okluzion i drejtë (ortognat)
3. Okluzion biprognatik (biprognatia fiziologjike)
4. Okluzion epistognatik (epistognatia fiziologjike)

**Okluzionet patologjike**

1. Prognatia (paradalje e nofullës së sipërme)
2. Progenia (paradalje e nofullës së poshtme)
3. Okluzioni i thellë (mbyllje e thellë)
4. Okluzioni i hapur (mbyllje e ulët)
5. Okluzioni i ulët (mbyllje e ulët)
6. Okluzion i kryqëzuar

**Kurbat (lakoret) e harqeve të dhëmbëve**

Harqet e dhëmbëve në sipërfaqen përtypëse si për nofullën e poshtme dhe atë të sipërme nuk shkojnë paralel me vijën horizontale. Kështu p.sh vija që bashkon buzët, ose margot prerëse të dhëmbëve ballorë të nofullës së poshtme është e drejtë, ose pak konvekse (nga lart). Në pjesën premolare kjo vijë vjen duke u ulur duke arritur në sipërfaqen përtypëse të molarit të parë, që është dhe pika më e thellë e saj. Prej këtu kjo vijë vjen përsëri duke u ngritur duke formuar kështu një kurbë (lakore), që quhet kurba e kompensimit sagital, ose shigjetar.

Përveç lakores shigjetore dallohet edhe lakorja tërthore (kurba transversale). Ajo kalon përmes sipërfaqeve përtypëse të dhëmballëve të të dyja anëve në drejtim tërthor (transversal). Sipas kësaj lakoreje sipërfaqet përtypëse të dhëmballëve poshtë janë të kthyera lart dhe brenda, ndërsa zhardhokët faqorë (tuberkulat bukalë) të tyre janë më të larta se sa zhardhokët gjuhësore. Në të kundërt, faqet përtypëse të dhëmballëve lartë janë të drejtuara poshtë e jashtë, ndërsa tuberkulat qiellzore të tyre janë më të ngritura sesa tuberkulat faqore.

Respektimi i këtyre lakoreve ka rëndësi praktike gjatë rreshtimit të dhëmbëve artificialë në protezat e plota, sepse e para siguron qëndrueshmërinë e protezës së plotë në lëvizjet përpara të nofullës së poshtme, ndërsa e dyta qëndrueshmërinë e saj në lëvizjet anësore të nofullës.

**Raportet e harqeve të dhëmbëve në skeletin e kokës në përgjithësi**

Dhëmbët përbëjnë vetëm një pjesë të aparatit dhëmbë-nofullë-fytyrë, prandaj ata duhet të studiohen në tërësi dhe në raport me të gjithë këtë aparat. Për të kuptuar lidhjet që kanë radhët e dhëmbëve me skeletin e fytyrës merren disa vija orientuese të cilat kanë rëndësi në ortopedinë stomatologjike dhe që duhet të njihen e respektohen gjatë përgatitjes së punimeve protetike. Një nga këto vija është vija mesore (mediane) ose rrafshi shigjetor (sagital). Kjo vijë ndan fytyrën, por edhe radhën e dhëmbëve në dy pjesë, në të majtë dhe në të djathtë. Kjo vijë është boshti i simetrisë së fytyrës e cila na lejon të përcaktojmë si simetrinë kockore ashtu edhe dhëmbore. Gjatë rreshtimit të dhëmbëve artificialë duhet të respektohet kjo vijë me qëllim që të sigurohet ana estetike e protezës.

Vija mesore (mediane) është vija që bashkon Glabelën (Glabela pika më e dalë e ballit në profilin e fytyrës), qepjes kockore të hundës dhe pikës më të ulët të mjekrës. Një vijë ose rrafsh tjetër është dhe rrafshi horizontal. Kjo vijë kalon në buzët prerëse të dhëmbëve ballorë dhe sipërfaqeve përtypëse të dhëmbëve anësorë. Ky rrafsh quhet shpesh dhe rrafshi, ose plani i okluzionit.

Plani horizontal, në pjesën e përparme është paralel me vijën bipupilare (vija që bashkon dy pupilat e syve), ndërsa në pjesën e prapme (anësore) është paralel me vijën nazo-aurikulare që është vija që bashkon flegren e hundës me bazën e treguesit të veshit. Kjo quhet edhe vija Kamper (Camper) sipas emrit të autorit.

Rrafshi ballor, ose rrafshi frontal kalon nëpërmjet pikave të zgavrës së syrit dhe bie perpendikular mbi rrafshin veshë-sy.

Vija mesore, plani okluzal dhe rrafshi ballor kanë lidhje me radhën e dhëmbëve. Këto plane na ndihmojnë në përgatitjen e protezave të ndryshme, sidomos në rreshtimin e dhëmbëve artificialë në protezat e plota të cilat do të shpjegohen në leksionet e ardhshme.

### ORGANE TE TJERA TE APARATIT PËRTYPËS

Në aparatin përtypës bëjnë pjesë disa organe të cilat në harmoni me njëri-tjetrin, marrin ushqimin, e copëtojnë, e bluajnë, e zbusin, e përpunojnë pjesërisht e kimikisht dhe kalojnë mandej nëpërmjet rrugës për në stomak. Ndër këto organe që marrin pjesë në përpunimin e ushqimit janë: buzët, faqet, gjuha, dhëmbët, muskujt e fytyrës, muskujt përtypës, nofullat dhe pështyma.

Dhëmbët, përveç atyre njohurive të përgjithshme që trajtuam në leksionet e mëparshme do të studiohen me hollësi në lëndë të veçanta që do të zhvillohen në semestrat pasardhës. Këtu do të jepen vetëm disa njohuri të përgjithshme mbi organet ose formacionet e tjera të aparatit dhëmb-nofullë-fytyrë.

### NOFULLAT

**A) Nofulla e sipërme (Maxilla)**

Nofulla e sipërme përbën pjesën kryesore të skeletit të fytyrës. Ajo përbëhet nga një çift kockash të palëvizshme të cilat bashkohen me njëra-tjetrën në vijën mesore. Kjo qepje kockore e vijës mesore (mediane), (sutura sagitalis) vazhdon dhe në qiellzën e fortë dhe quhet sutura qiellzore (sutura palatinë).

Nofulla e sipërme përbëhet nga trupi dhe katër zgjatime (procese). Trupi i nofullës së sipërme ka formën e një piramide të parregullt. Në brendësinë e saj nga të dyja anët gjendet nga një boshllëk, zgavër, e mbushur me ajër, që quhet sinusi maksilar. Sinusat maksilarë komunikojnë në zgavrën e hundës nëpërmjet një kanali.

Përveç trupit nofulla e sipërme ka dhe katër zgjatime, ose procese të cilët lidhin këtë kockë me skeletin tjetër të fytyrës. Këto procese janë:

1. **Procesi zigomatik** - Është ai zgjatimi i nofullës së sipërme që lidh atë me kockën zigomatike.
2. **Procesi frontal** - Është zgjatimi që lidh nofullën e sipërme me kockën e ballit (OS frontalis). Në ortopedinë stomatologjike interes paraqesin zgjatimet (proceset) hojezore dhe qiellzore.
3. **Procesi palatinal** (procesus palatinus) - Ky zgjatim përbëhet nga dy pjesë, e majta dhe e djathta. Të dyja këto bashkohen me njëra-tjetrën në mes me një qepje kockore (sutura palatino-mediano), qepja mesore qiellzore. Zgjatimi qiellzor i nofullës së sipërme tek njeriu formon pjesën më të madhe të qiellzës së fortë. Forma, thellësia dhe përmasat e qiellzës ndryshojnë në individë të ndryshëm. Në qiellzën e fortë vihen re disa formacione anatomike, të cilat duhet të njihen dhe të kihen parasysh në përgatitjen e protezës me pllakë. Këto janë:
   * 1 - Vrima prerëse (foramen incisivum). Është një vrimë që hapet në mesin e dy incizivëve qendrorë nga ku dalin enët e gjakut dhe nervi me të njëjtin emër.
   * 2 - Torusi qiellzor (torus palatinus). Është një ngritje kockore që vihet re tek pacientë të ndryshëm dhe që ndodhet në lidhjen ose qepjen mesore të qiellzës (sutura palatino-mesialis).
   * 3 - Vrimat qiellzore. Ndodhet në pjesën e pasme të qiellzës nga të dyja anët. Këto vrima mund të jenë nga dy për çdo anë (foramen, palatinus, majus dhe minor), vrima qiellzore e madhe dhe e vogël. Nga këto vrima dalin enë gjaku dhe nerva.
   * 4 - Gjëmbi hundor i pasëm (spina nazalis posterior). Ky formacion kockor ndodhet në pjesën e pasme të qiellzës së fortë. Njohja e këtij formacioni (ndërtimi), anatomik ka rëndësi të madhe praktike në përgatitjen e protezës me pllakë e cila në kufirin e pasëm të saj nuk duhet të kalojë më shumë se 0.5 - 1 mm sepse do të shkaktonte plagë dhe refleksin e të vjellurit tek pacienti.     \
     Qiellza e fortë dhe kreshta e hojëzave formojnë fushën protetike të nofullës së sipërme mbi të cilat mbështetet proteza me pllakë.
4. **Kreshta hojezore** (procesus alveolaris) - Kreshta hojezore përbën pjesën e poshtme të trupit të nofullës së sipërme. Në kreshtën hojezore janë të vendosur rrënjët e dhëmbëve natyrorë. Kjo përbëhet nga dy fletë të holla kockore (lamela) e jashtme dhe e brendshme. Të dyja këto fletë, pas dhëmballës së fundit bashkohen me njëra tjetrën duke formuar një formacion të rëndësishëm që quhet zhardhoku i qiellzës (tuber maxillae). Ky formacion është simetrik në të dyja anët e nofullës që pas heqjes së dhëmbëve paraqitet në forma dhe madhësi të ndryshme.   \
   Kreshta hojezore në faqen e saj të jashtme është e valëzuar duke formuar kështu të ashtuquajturat jugat ose valëzimet alveolare. Ky valëzim është i shprehur më tepër në zonën e prerësve qendrorë dhe dhëmbit të syrit. Jugat alveolare kanë rëndësi në përgatitjen e protezës me pllakë. Ato duhet të imitohen në faqen e jashtme të pllakës së protezës, kjo jo vetëm për arsye estetike, por edhe për qëndrueshmërinë e protezës. Në përgatitjen e protezës me pllakë. Ato duhet të imitohen në faqen e jashtme të pllakës së protezës, kjo jo vetëm për arsye estetike por edhe për qëndrueshmërinë e protezës formojnë dyshemenë e gojës.

**B) Nofulla e poshtme (mandibula)**

Mandibula përbën pjesën e poshtme të fytyrës dhe është një kockë e lëvizshme. Mandibula ka formën e patkoit dhe përbëhet nga trupi dhe krahët. Në vendin që trupi bashkohet me krahët formohet një kënd, përmasat e të cilit ndryshojnë në individë dhe mosha të ndryshme. Tek fëmijët ky kënd është më i madh rreth 125-140° ndërsa tek të rriturit është 110-120°, kurse tek pleqtë pa dhëmbë ai zmadhohet përsëri për shkak të atrofisë të kreshtës hojezore.

**Trupi i nofullës së poshtme**\
Ky formohet nga kockë kompakte e fortë. Në brendësi të kësaj ndodhen 16 hojëza (alveola) ku janë vendosur rrënjët e dhëmbëve natyrorë. Përmasat e kreshtës hojezore varet nga prania e dhëmbëve dhe shkalla e atrofisë së kockës. Trupi i nofullës ka dy faqe: Faqja e brendshme, linguale (facies lingualis) dhe e jashtme, labiale (facies labialis).

**Faqja e brendshme**\
Në këtë faqe vihen re disa formacione anatomike. Duke filluar nga mesi i saj (vija mesore) vihen re disa të ngritura (apofiza geniane), në të cilat përhapen muskujt që ulin nofullën e poshtme (m. geniohyoideus dhe m. genioglossus).\
Në nivelin e dy paradhëmballëve nga brenda ndodhet një ngritje kockore, që quhet torusi i nofullës së poshtme (torus mandibular).\
Në vazhdim prapa, në pjesën e brendshme të nofullës së poshtme ndodhet një e ngritur në formë kreshte, kjo quhet kreshta mylohyoidea, ku fiksohen muskujt me të njëjtin emër e që formojnë dyshemenë e gojës.

**Faqja e jashtme**\
Në vijën mesore të mjekrës ndodhen disa të ngritura (tuberositas mentale) ku hapen disa muskuj të mimikës. Në nivelin e paradhëmballëve ndodhet vrima e mjekrës (foramen mentale) nga ku dalin enë gjaku dhe nerva. Më prapa ndodhet një e ngritur kockore që quhet (linea oblica externa), që i korrespondon vijës oblike interna, ose kristës mylohyoidea, që ndodhet nga ana e brendshme e nofullës.

**Krahët e nofullës së poshtme**\
Në vazhdim të trupit të nofullës ngrihen 2 krahët ngjitë (ramus ascendent), që mbarojnë në dy procese: procesi artikular dhe muskular. Procesi artikular përbën një pjesë të artikulacionit të nofullës së poshtme, ndërsa procesi muskular shërben si vend ku kapen muskujt që kryejnë lëvizjet e ndryshme të saj.

**Mukoza e gojës**

E gjithë hapësira e gojës është e mbuluar nga një cipë e hollë jargore që quhet mukozë. Mukoza përbëhet nga tre shtresa:

1. Shtresa e parë, e sipërme, epiteli, përbëhet prej qelizash të shtypura. Kjo shtresë rritet dhe ripërtërihet vazhdimisht. Në sëmundje të ndryshme të gojës rrjepja shtohet shumë. Në pleqëri sidomos ku goja mbetet pa dhëmbë, shtresa e sipërme e mukozës bëhet më e trashë dhe më e ashpër. Në përgjithësi, nga pikëpamja e strukturës, mukoza e gojës i ngjan lëkurës. Mukoza e buzëve është një kalim prej mukozës në lëkurë. Mukoza i ngjan lëkurës jo vetëm nga pikëpamja e strukturës, por dhe nga pikëpamja e funksioneve. Epiteli i mukozës luan rol mbulues, rol mbrojtës i indeve të thella nga ndikimet e ambientit të jashtëm. Nëpërmjet mukozës së gojës nxirren jashtë lëndë që prodhojnë gjëndrrat e ndryshme që ndodhen në thellësinë e saj dhe lëndë të tjera, që mund të jenë të dëmshme për organizmin. Përveç kësaj mukoza është në gjendje të thithë shumë lëndë që shkrihen në pështymë.
2. Shtresa e dytë e mukozës ose mukoza e vërtetë (tunica propria) përbëhet nga ind lidhor me fije elastike, që i japin kësaj shtrese elasticitetin e mukozës gjatë shtypjes.
3. Shtresa e tretë e mukozës, submukoza përbëhet nga ind lidhor me fije elastike, enë gjaku, limfe dhe nerva. Në këtë shtresë ndodhen dhe gjëndrra të shumta dhjamore. Kjo përbërje e submukozës e bën atë që të jetë elastike në presion. Ky elasticitet në presion quhet rezilienca e mukozës, që ka rëndësi në qëndrueshmërinë e protezave me pllakë.

Mukoza ndahet në dy kategori përsa i përket lëvizshmërisë, në mukozë të lëvizshme dhe të palëvizshme.

**Mukoza e palëvizshme**\
Kjo mukozë megjithëse quhet e palëvizshme është relativisht e tillë pasi në sajë të submukozës ajo ka një farë lëvizshmërie që është e ndryshme në zona të veçanta të nofullave. Mukoza, sipas zonave ku ajo shtrihet ka reziliencë të ndryshme si në madhësi dhe drejtim (vertikal ose horizontal). Për ta thjeshtuar studimin e mukozës, p.sh nofullën e sipërme mund ta ndajmë atë në katër zona:

1. Zona e parë, **zona fibroze**, përfshin gjithë gjatësinë e kreshtës hojezore ku mukoza ka pak submukozë dhe si rrjedhim rezilienca e saj është e pakët.
2. Zona e dytë, **zona fibroze e vijës mesore të qiellzës**, ku përfshihet dhe torusi qiellzor, mukoza ka shumë pak submukozë, ose kjo mungon fare, për pasojë dhe rezilienca është shumë e ulët ose s’ka fare.
3. Zona e tretë, **zona dhjamore**, përfshin pjesën e përparme të qiellzës së fortë si dhe rrudhat qiellzore. Kjo mukozë ka një shtresë të mirë submukoze dhe të pasur me qeliza dhjamore. Rezilienca e mukozës në këtë zonë është mesatare.
4. Zona e katërt shtrihet në 1/3 e prapme të qiellzës, është e pasur me një shtresë të mirë submukoze dhe gjëndra sekretimi. Mukoza e kësaj zone është më e kuqe se zonat e tjera dhe rezilienca e saj është e madhe.

Në nofullën e poshtme vendet me mukozë të hollë ndodhen në regjionin e dhëmbëve shqyes, të paradhëmballëve, nga ana gjuhore si dhe vendet me të ngritura kockore. Rezilienca për nofullën e sipërme varion nga 0.6-1.6 mm, ndërsa për nofullën e poshtme luhatet nga 0.2-0.6 mm.

Torusi i qiellzës, tuberi i nofullës së sipërme si dhe disa vende të ngritura të kreshtës hojezore mbulohen me mukozë të hollë, pak reziliente, të zbehtë dhe të tendosur, pra me pak submukozë. Mukoza në këto zona është shumë e ndjeshme në prekje dhe gjatë përtypjes dëmtohet lehtë. Si rrjedhojë gjatë përgatitjes së protezave me pllakë, këto zona duhet të njihen nga laboranti dhe t’i lehtësohen në mënyrë që të marrin sa më pak forca përtypëse dhe të parandalohen dëmtimet e tyre.

**Mukoza e lëvizshme**\
Mukoza e lëvizshme mbulon buzët, faqet dhe një pjesë të muskujve përtypës e të mimikës që ndodhen nën të ose në afërsi të saj. Kjo mukozë ka një shtresë të zhvilluar submukoze të pajisur me qeliza dhjamore, enë gjaku e limfe, fije elastike e terminacione nervore. Mukoza e lëvizshme në disa vende paraqet disa formacione anatomike që duhet të njihen e të respektohen nga laboranti: kështu p.sh në nofullën e sipërme dallojmë:

1. Fijëza e buzës së sipërme (frenulum labi superior). Kjo gjendet në nivelin e dy prerësve qendrorë të sipërm. Disa herë ky formacion zbret shumë poshtë, deri midis këtyre dy dhëmbëve duke shkaktuar hapësirë midis tyre (diastemë).
2. Fijëzat e faqeve (plikat bukale). Këto formacione ndodhen në zonën e paradhëmballëve sipër, që mund të jetë një e vetme ose dy njëra pas tjetrës (frenulum bucale superior). Po këto formacione dallohen dhe në nofullën e poshtme dhe që quhen respektivisht: frenulum labi inferior dhe frenulum labi inferior. Në nofullën e poshtme, në dallim me atë të sipërme dallohet dhe peri i gjuhës, frenulum lingualis (që ndodhet në pjesën e përparme të gjuhës). Këto formacione anatomike duhet të njihen nga laborantët dhe të lihen të lira nga pllaka e protezës, në të kundërt këto shkaktojnë lëvizshmëri të protezës, ndërsa proteza do të shkaktojë plagë mbi to.

**Mukoza pasive (neutrale)** Mukoza neutrale përbën kufirin midis mukozës së lëvizshme dhe të palëvizshme. Kjo mukozë bëhet e lëvizshme vetëm në rastet kur ne e tërheqim ose kur ushtrohet forcë mbi të. Njohja e kësaj zone të mukozës është e rëndësishme sidomos në pacientët pa dhëmbë, pra kur do të përgatitet protezë e plotë. Proteza me pllakë, pra proteza e plotë duhet të arrijë këtë zonë madje ajo duhet të shtrihet dhe 1 - 1.5 mm në zonën e mukozës neutrale. Proteza që arrin deri tek kufiri i mukozës neutrale ka qëndrueshmëri të kufizuar dhe vetëm në gjendje qetësie, ndërsa proteza që kalon kufirin e zonës neutrale, pra kalon në kufirin e mukozës së lëvizshme, lëviz ose zhvendoset gjatë lëvizjeve të ndryshme të nofullave dhe të mimikës.

**Gjuha**

Gjuha është një organ i përbërë vetëm nga muskuj dhe që luan një rol të rëndësishëm në të folur, shijimin e ushqimit dhe në aktin e përtypjes. Gjuha ndihmon në shpërndarjen e kafshatës, midis dhëmbëve të të dy gjysmave të nofullave dhe për kalimin e ushqimit në rrugët e prapme të tij. Gjuha mbulohet nga një mukozë e butë që ka forma të ndryshme në vende të ndryshme të saj. Në pjesën e poshtme të gjuhës kjo mukozë është shumë e lëmuar dhe e hollë, kurse në të sipërmen është më e trashë dhe e ashpër. Në pjesën e sipërme të gjuhës gjenden disa mbaresa nervore, që quhen papila, të cilat janë të specializuara për shijimin e ushqimeve të ndryshme. Papilat janë të shpërndara kryesisht në trupin e gjuhës, kurse në rrënjën e gjuhës këto mungojnë. Kur goja është e mbyllur gjuha mbështetet mbi qiellzë dhe e mbush pothuaj plotësisht gjithë zgavrën e gojës.

Muskujt që formojnë gjuhën janë dy llojesh: muskuj që fillojnë dhe mbarojnë në gjuhë, pra muskuj të vetë gjuhës dhe muskuj që lidhin gjuhën me organet ose kockat përreth saj. Të dy këta lloj muskujsh tkurren midis tyre dhe formojnë gjuhë. Laboranti duke njohur formën anatomike të gjuhës, madhësinë e dhe funksionet e saj duhet ta ketë parasysh në konstruktimin e protezave në mënyrë që të mos bëhen pengesë në realizimin e këtyre funksioneve.

**Gjëndrat e pështymës**

Në aktin e përpunimit të ushqimit, rol të rëndësishëm luan dhe pështyma. Pështyma në sajë të konsistencës së saj yndyrore mbështjell kafshatën e ushqimit dhe ndihmon në kalimin e saj në stomak. Roli i pështymës nuk është vetëm ky, por ajo si lëngu i parë që has çdo gjë, që hyn në kanalin e tretjes së ushqimit duhet t’i bëjë një pritje të mirë çdo elementi që vjen në gojë, dhe pikërisht, lëndët e thata t’i njomë, lëndët e shkrirshme t'i shkrijë, lëndët e mëdha e të forta t’i mbështjellë si me yndyrë dhe të lehtësojë kalimin e tyre në stomak, dhe më në fund disa lëndë të veçanta p.sh sheqernat t’i transformojë kimikisht.

Pështyma nuk është një lëng homogjen. Ajo përbëhet nga elementë të ndryshëm të cilët kanë veçori dhe funksione të ndryshme. Kur të gjithë dhëmbët janë në gojë, mesatarisht gjatë 24 orëve prodhohet një sasi e caktuar pështyme dhe ushqimi zbutet dhe bluhet mirë. Kur në gojë mungojnë dhëmbët, d.m.th. kur rreshtat e dhëmbëve janë të dëmtuara ose të shkurtuara, ushqimi bluhet keq. Në këto raste, përpunimi normal i ushqimit mbahet konstant duke u shtuar sasia e pështymës. Kur ky kompensim nuk realizohet më, atëherë fillon dekompensimi, pra fillojnë pasojat në traktin e ushqimit si gastrite, ulcera në stomak etj.

Gjëndrat e pështymës mund t’i ndajmë në gjëndra të vogla dhe të mëdha. Gjëndrat e vogla të pështymës janë të shpërndara në pjesën e brendshme të buzëve, faqeve dhe në qiellzë, ndërsa gjëndrat e mëdha janë tri çifte: Gjëndrat para veshit, gjëndrat nën nofullën e poshtme dhe gjëndrat nën gjuhë. Pështyma e këtyre gjëndrave derdhet në zgavrën e gojës nëpërmjet kanaleve të pështymës, që janë të veçantë për secilën gjëndër. Kanali i gjëndrës para veshit derdhet në gojë në pjesën e brendshme të faqes afër dhëmballës së parë lartë, nga të dyja anët. Dy gjëndrat e tjera, ato nën gjuhë e nën nofullë derdhen nën gjuhë nga të dyja anët e perit të gjuhës. Gjëndrat e pështymës gjatë ngrënies, për një orë prodhojnë 500 - 700 cm³ pështymë, kurse afërsisht në 24 orë afërsisht 1.5 litër. Kjo sasi ndryshon sipas gjendjes së organizmit në përgjithësi dhe sipas gjendjes së aparatit përtypës në veçanti. Njohja e topografisë së gjëndrave të pështymës dhe sidomos të kanaleve të tyre duhen respektuar nga laboranti në përgatitjen e protezave me pllakë në mënyrë që proteza të konstruktohet në atë formë e mënyrë që t’i lërë të lira këto formacione.

### Muskujt e aparatit përtypës

Muskujt që kanë lidhje me aparatin përtypës ndahen në përtypës dhe të mimikës. Grupi i parë përfshin ata muskuj, që marrin pjesë drejtpërsëdrejti në aktin e përtypjes, kurse grupi i dytë përfshin muskujt e fytyrës, që ndodhen rreth gojës dhe me fijet e tyre muskulare lidhen me muskulin rrethor të gojës.

Të gjithë muskujt e aparatit përtypës nga pikëpamja e strukturës punojnë nën urdhërat e vullnetit tonë. Këta kanë lidhje të ngushtë funksionale midis tyre, dhe humbja ose dobësimi i funksionit të njërit ndikon në punën e përgjithshme të përtypjes. Këta muskuj janë çift dhe vendosen në mënyrë simetrike në të dyja anët e fytyrës. Muskujt përtypës ndihmojnë në lëvizjen e nofullës së poshtme në drejtime të ndryshme. Kështu ata ndihmojnë, jo vetëm për përtypjen por dhe për funksione të tjera si të folurit, kënduarit, gëlltitjes etj.

Sipas llogaritjeve teorike muskujt përtypës kanë një forcë prej 400kg. Në njerëzit normalë kjo forcë arrin deri 120 - 150 kg, ndërsa në artistët e cirkut mund të kalojë 200 kg. Duke u nisur nga forca e muskujve përtypës arrijmë në përfundim se rritja e peshës së protezës së poshtme për përmirësimin e qëndrueshmërinë e saj mbetet vetëm iluzion.

Pra, dhëmbët, gjëndrat e pështymës, muskujt përtypës, gjuha etj., marrin pjesë në aktin e përtypjes. Ndaj ne, me vendosjen e dhëmbëve artificialë nuk realizojmë vetëm një zëvendësim mekanik të organit të humbur, por krahas këtij vendosim harmoninë dhe lidhjen reciproke të këtij organi me të gjitha organet e tjera, që marrin pjesë në përpunimin e ushqimit. Çdo protezë, por veçanërisht proteza e plotë, është një hallkë artificiale, e cila hyn në këtë cikël të komplikuar organesh që formojnë aparatin përtypës.

Muskujt përtypës, sipas drejtimit të fijeve të tyre dhe vendit ku kapen në nofullën e poshtme dhe kockat e skeletit të kokës si dhe karakterit të veprimit të tyre i ndajmë në grupe:

* **Ngritës të mandibulës:** - temporali - maseteri - pterigoid intern
* **Ulës të Mandibulës:** - milohioid - genihiod - digastrik
* **Lëvizja e mandibulës anash:** - pterigoid ekstern

**1. Muskujt që ngrenë nofullën e poshtme**, pra muskujt që mbyllin gojën. Në këtë grup hyjnë muskujt:\
1\) **Muskujt temporalë** - Është muskuli i madh dhe i fuqishëm. Është muskuli çift. Ky muskul kapet në njërën anë në kockën temporale, kalon nën harkun zigomatik dhe fiksohet në procesin muskular të nofullës së poshtme. Në pleqëri kur mungojnë dhëmbët ky muskul atrofizohet dhe si rrjedhojë tëmthat thellohen. Kur ky muskul tkurret nofulla e poshtme ngrihet lart.\
2\) **Muskuli maseter** - Ky muskul fillon nga harku zigomatik dhe fiksohet në anën e jashtme të nofullës së poshtme, te këndi i saj. Është muskuli më i shkurtër se temporali, por më i fuqishëm se ai.\
3\) **Muskuli pterigoid i brendshëm/ intern** - Ky muskul është më i vogël se muskuli maseter. Ky muskul fillon nga kocka sfenoidiale dhe përfundon në faqen e brendshme të nofullës së poshtme, tek këndi i saj. Pra ky muskul ka të njëjtin drejtim si muskuli maseter.

**2. Muskujt që ulin nofullën e poshtme**\
Këta muskuj kanë veprim të kundërt me muskujt e parë. Këta janë:\
1\) **Muskuli mylohioid** - Ky muskul fillon nga pjesa e brendshme e nofullës së poshtme, nga e ashtuquajtura linja mylohyoidea dhe fiksohet në kockën hyoidea. Muskujt mylohioidë të të dy anëve formojnë dyshemenë e gojës, që quhet ndryshe dhe diafragma e gojës. Tkurrja e këtij muskuli mundëson hapjen e gojës.\
2\) **Muskuli geniohioid** - Ky muskul fillon nga pjesa e brendshme dhe e përparme e nofullës së poshtme (spina submentale) dhe përfundon në kockën hioidea. Kur ky muskul kontraktohet, nofulla e poshtme ulet, pra hapet goja, ndërsa kur gëlltisim kocka lëviz lart dhe nofulla e poshtme qëndron e fiksuar.\
3\) **Muskuli digastrik** - Ky muskul ka dy degëzime, pjesa e përparme dhe e pasme. Një degë, pjesa e prapme fillon nga incisura mastoidea te kockës temporale dhe përfundon në kockën hyoidea, ndërsa pjesa e përparme fillon nga kocka hyoidea dhe përfundon në pjesën e brendshme të përparme të mandibulës (gropëza digastrike). Ky muskul kur kontraktohet ul mandibulën ose ngre lart kockën hyoidea. Muskuli digastrik me pjesën e brendshme të mandibulës formon një trekëndësh, që quhet trigonum submandibularis. Ky trekëndësh është një zonë e përshtatshme ku mund të bëhet zgjerimi i anëve të protezës.

**3. Muskujt që lëvizin mandibulën anash**\
Për realizimin e përtypjes nuk mjaftojnë vetëm lëvizjet e hapjes dhe mbylljes së gojës, por dhe lëvizjet laterale (anash) të saj. Këto lëvizje realizohen me ndihmën e muskulit pterigoid të jashtëm, i cili kryen lëvizjet anësore dhe përpara të nofullës së poshtme. Ky muskul fillon nga nofulla e sipërme dhe kocka të tjera të kockës dhe fiksohet në kokën artikulare të mandibulës dhe kapsulën e ATM.

**Muskujt e mimikës**\
Janë një sërë muskujsh që formojnë buzët dhe faqet. Funksioni i këtyre muskujve është lëvizja e mimikës së fytyrës. Njohja e këtyre muskujve ka rëndësi në përgatitjen e protezave të lëvizshme sidomos në drejtimin fizionomik dhe fonetik të saj.

### ARTIKULACIONI TEMPORO-MANDIBULAR (KYÇI I NOFULLËS SË POSHTME)

Njeriu ka shumë kyçe (artikulacione) një nga këto është edhe kyçi i nofullës. Kyçi i nofullës, në ndryshim nga të tjerët është më i ndërlikuar. Kjo jo vetëm nga ndërtimi anatomik, por edhe shumllojshmëria e lëvizjeve të tij. Kyçi i nofullës është artikulacion çift, si rrjedhojë kur lëviz njëri prej tyre, lëviz edhe tjetri, pra i anës tjetër. Përveç kësaj, duke qenë se gropa artikulare është 2-3 herë më e madhe se koka artikulare, ky kyç mund të realizojë shumë lloje lëvizjesh. Kyçi i nofullës përbëhet nga disa elemente, që janë: gropa artikulare, koka artikulare, disku artikular, kapsula artikulare dhe lidhëset (ligamentet) e artikulacionit.

**Gropa artikulare**\
Gropa artikulare ndodhet në kockën temporale dhe ka formë vezake. Kjo është 2-3 herë më e madhe se koka artikulare. Thellësia dhe gjerësia e saj ndryshon në mosha dhe individë të ndryshëm. Në fëmijëri kjo është e cekët, thellohet kur njeriut i dalin dhëmbët dhe cekëtësohet përsëri në pleqëri, kur njeriu humbet dhëmbët natyrorë.

**Koka artikulare**\
Kokën artikulare e përbën njëri nga zgjatimet e nofullës së poshtme dhe pikërisht procesi artikular i saj. Kjo ka, pak a shumë formën e një trungu koni me bazën e madhe sipër, në drejtim të gropës artikulare.

**Disku artikular**\
Është një formacion anatomik i përbërë nga ind lidhor kartilagjinoz. Ka formën e një pjate bikonkave. Në mes disku është më i hollë. Trashësia e tij arrin 1 - 2 mm, ndërsa anët arrijnë deri në 3 - 4 mm. Forma dhe trashësia e tij ndryshon sipas moshës dhe individit. Disku artikular ndan hapësirën midis kokës artikulare dhe gropës artikulare në dy dhoma, e sipërme dhe e përparme, e poshtme dhe e pasme.

**Kapsula artikulare**\
Kapsula artikulare është një formacion anatomik elastik i përbërë nga ind lidhor, që drejton dhe kufizon lëvizjet e kokës artikulare në gropën e artikulacionit. Në pjesën e përparme kapsula fiksohet në zhardhokun e përparmë të artikulacionit, ndërsa prapa kufizohet brenda gropës artikulare. Një gjë e tillë lejon spostimin shumë përpara të kokës artikulare, apo dhe të mandibulës, ndërsa prapa, lëvizjet e saj janë shumë të kufizuara. Nga poshtë kapsula artikulare fiksohet në qafën e procesit artikular të mandibulës. Në përgatitjen e protezave të ndryshme jashtë gojës, artikulacioni i nofullës imitohet me disa aparate mekanike, që quhen okludatorë dhe artikulatorë.

### ANATOMIA KLINIKE E NOFULLAVE

Anatomia normale, ose sistematike pak a shumë është e njëjtë tek të gjithë njerëzit, ndërsa anatomia klinike ndryshon sipas gjendjes së dhëmbëve natyrorë. Tek pacientët, që kanë humbur të gjithë dhëmbët natyrorë anatomia klinike e nofullave ndryshon sipas shkallës së atrofisë dhe formës së tyre. Ndërsa mjeku stomatolog formën e nofullave e shikon direkt në gojën e pacientit, laboranti këtë e sheh dhe e studion indirekt, në modelet e allçisë. Mjeku pra analizën e bën në gojën e pacientit, ndërsa laboranti e bën analizën e modeleve në laborator.

**Analiza e modelit të nofullës së sipërme**

**Kreshta alveolare**\
Në përgjithësi dallojmë tri forma kryesore të kreshtës alveolare të nofullës së sipërme pa dhëmbë: kreshtë alveolare të zhvilluar mirë dhe qiellzë të thellë, kreshtë alveolare të zhvilluar dhe të gjerë dhe së fundi kreshtë alveolare të atrofizuar, pra të cekët, që nganjëherë arrin deri në nivelin e kupës së qiellzës. Forma e parë presupozon një qëndrueshmëri shumë të mirë të protezës, forma e dytë për një qëndrueshmëri të kënaqshme dhe e treta të keqe.

**Torus palatinus**\
Ky formacion ndodhet në mesin e qiellzës së fortë, në zonën e raphe palatinae. Torusi në gojë paraqitet si një trashje kockore e kufizuar me vendosjen gjatësorë në formë të rrumbullakët, ovale ose kreshtë të çrregullt, që ndonjëherë kalon kufirin e kockës së qiellzës dhe arrin deri tek crista nazalis posterior. Torusi mund të shihet në 10-15% të pacientëve.\
Ky formacion na shqetëson më shumë se ne mendojmë në qëndrueshmërinë dhe stabilizimin e protezës, prandaj ai duhet të njihet dhe vlerësohet si nga mjeku dhe laboranti. Torusi, sidomos kur ai është i zhvilluar mbulohet me një mukozë të hollë, të tendosur dhe pa elasticitet. Në këto raste proteza shkakton mbi të plagosje, dekubituese, prandaj ajo duhet lehtësuar.

**Tuberozitetet maksilarë** janë të ngriturat kockore në formë zhardhoku të një ose dyanshme që ndodhen në fundin e nofullës së sipërme. Kur këto janë normalisht të zhvilluar ndihmojnë në qëndrueshmërinë e protezës, por kur këta janë shumë të zhvilluar bëhen pengesë për protezimin, prandaj duhet lehtësuar nga ana e laborantit.

**Frenulumet**\
Frenulumet, si ai i buzës së sipërme dhe ata të faqeve pasqyrohen dhe në modelet e punës. Këto formacione duhet të njihen nga laborantët dhe të lihen të lirë, në të kundërt proteza do të shkaktojë plagë mbi ta, ndërsa vetë frenulumet bëhen shkak për lëvizshmërinë e protezës.

**Margo-libera**\
Kjo përcakton pjesën e pasme të qiellzës së fortë, njëkohësisht dhe pjesën e pasme të protezës. Kufiri i këtij formacioni është i ndryshëm. Shpesh kjo kalon paralel në vijën që bashkon të dy tuberozitetet maksilarë, por nganjëherë kalon dhe para kësaj në formë kurbe, që ndërpritet nga spina nasalis posterior. Ky formacion anatomik riprodhohet dhe është i dukshëm dhe në modelin e punës. Ai duhet respektuar në përcaktimin e kufirit distal të protezës. Në të kundërt proteza e sipërme do të qëndrojë keq ose nuk qëndron fare, sidomos gjatë funksionit.

Përveç këtyre formacioneve anatomike bazë, në nofullën e sipërme mund të vihen re dhe çrregullime të ndryshme të procesit alveolar ose disnivelime të tij nga heqja e pakujdesshme e dhëmbëve natyrorë, ose heqja në kohë të ndryshme të tyre.

**Analiza e modelit të nofullës së poshtme**\
Pasi mbarojmë kështu me nofullën e sipërme, fillojmë me atë të poshtme. Në fillim shikojmë kreshtën hojezore, formën dhe lartësinë e saj. Në këtë nofullë, përveç frenulumeve, të bie në sy një formacion i veçantë, që është **torusi mandibular**, që shihet në 2% të pacientëve. Në nofullën e poshtme vëmë re dhe **cristën mylohyoidea**, **linea oblica externa** dhe **spinën mentale**. Përveç këtyre formacioneve, në nofullën e poshtme ndodhet dhe **tuberkulum alveolar mandibular**, i cili gjendet në fundin e kësaj nofulle prapa dhëmballës së fundit. Ky formacion përcaktohet nga mjeku nëse do të përfshihet brenda kufirit të protezës, ose do të lihet jashtë saj.

### KLASIFIKIMI I DHËMBËVE SIPAS FAKTORIT BIOLOGJIK

Dhëmbët natyrorë nuk ndryshojnë nga njëri-tjetri vetëm nga forma anatomike por edhe nga qëndrueshmëria e tyre. P.sh. dhëmbi kanin nuk ka të njëjtën qëndrueshmëri me dhëmbët ballorë. Paradhëmballët nuk kanë të njëjtën qëndrueshmëri si dhëmballët etj. Qëndrueshmëria e dhëmbëve natyrorë, ose fuqia e tyre, pra aftësia e tyre për t’i rezistuar ngarkesës përtypëse varet nga shumë faktorë që janë: forma dhe madhësia e kurorës, gjatësia e rrënjës, numri i rrënjëve, dhe gjendja e paradontit, lloji i okluzionit etj.

Të nisur nga këto faktorë që njihen me emrin “faktorë biologjikë” dhëmbët natyrorë i klasifikojmë në tre klasa:

**1. Dhëmbë të klasit të parë**\
Në këtë grup hyjnë kryesisht dhëmbët me shumë rrënjë, dhëmballa e parë dhe e dytë. Në raste të veçanta në këtë grup mund të hyjë edhe dhëmballa e tretë, kur ajo është e zhvilluar mirë, si kurora edhe rrënjët e saj. Në këtë grup bëjnë pjesë edhe dhëmbët e qenit (kaninët), ose dhëmbët shqyes. Këta dhëmbë kanë një rrënjë të gjatë dhe të zhvilluar mirë. Përveç kësaj këta dhëmbë në pozicionin e tyre në nofullë dhe me formën anatomike të kurorës i bëjnë që të renditen në klasin e parë. Në këtë grup hyjnë edhe paradhëmballët por kur ato merren të dyja së bashku.

**2. Dhëmbë të klasit të dytë**\
Në këtë grup hyjnë paradhëmballët e marra veç e veç, prerësit qendrorë sipër dhe dhëmballa e tretë, kur kjo e fundit nuk ka zhvillim shumë të mirë.

**3. Dhëmbë të klasit të tretë**\
Në këtë grup hyjnë dhëmbët prerës anësorë të nofullës së sipërme, dhëmbët ballorë të nofullës së poshtme, si dhe çdo dhëmb tjetër me faktor biologjik jo të mirë. Në rastet kur faktori biologjik është negativ, p.sh. kur rrënja e dhëmbit është më e shkurtër se zakonisht, kur kemi rezorbim të kreshtës hojzore, kur prishet raporti i gjatësisë kurorë – rrënjë, kur kemi ndryshime patologjike rreth rrënjës, kur dhëmbi është me karies, kur okluzioni nuk është normal etj, atëherë ai dhëmb nuk mund t'i përgjigjet më klasifikimit të mëparshëm. Arrijmë në përfundimin që dhëmbë të veçantë mund t'i rezistojnë një presioni të caktuar gjatë përtypjes së ushqimit. Presioni mbi dhëmbët realizohet si rrjedhojë e fuqisë së muskujve përtypës, i muskujve që ngrenë nofullën e poshtme. Sa më të fuqishëm të jenë këta muskuj aq më i madh është presioni që ushtrohet mbi dhëmbin natyror.

Për të kuptuar më mirë për sa thamë më sipër është e domosdoshme të shpjegojmë dhe të kuptojmë mirë disa terma si:\
Ç'është fuqia përtypëse dhe ç'është presioni përtypës si dhe përdorimi i tyre në vlerësimin e protezave që aplikohen në gojë.

**Fuqia përtypëse**\
Fuqi përtypëse quajmë atë forcë që arrijnë të gjithë muskujt që ngrenë nofullën e poshtme në kontraksionin e tyre maksimal. Kjo llogaritet në këtë mënyrë: Nëse i presim të tre çiftet e muskujve që ngrenë nofullën e poshtme, japin një sipërfaqe prej 40 cm². Nga fiziologjia dihet se fuqia e kontraksionit të çdo centimetri katror muskuli të vullnetshëm (strijuar) të trupit të njeriut është mesatarisht 10 kg. Duke qenë se sipërfaqja e prerjes transversale të muskujve përtypës është 40 cm² fuqia përtypëse që ata mund të zhvillojnë është 40 x 10 = 400 kg. Në fakt kjo fuqi arrin 120-150 kg në njerëzit normalë dhe vetëm në artistët e cirkut mund të arrijë deri në 200 kg. Gjatë aktivitetit të përtypjes nuk realizohet gjithë fuqia përtypëse që ushtrohet nga muskujt përtypës pasi paradonti nuk mund të tolerojë një shtypje të tillë. Kur fuqia përtypëse është më e madhe sesa toleron paradonti ai reagon me dhimbje. Kjo dhimbje sjell lirimin reflektor të muskujve përtypës, pra në këtë kuptim dallojmë tre lloje fuqish përtypëse:

**1. Fuqia përtypëse e mundshme teorike**\
Me këtë kuptojmë atë forcë që realizojnë muskujt që ngrenë nofullën e poshtme përballë nofullës së sipërme pa llogaritur aftësinë rezistuese të periodontit. Praktikisht kjo fuqi përtypëse, që siç thamë është mesatarisht 400 kg, nuk ka asnjë vlerë praktike.

**2. Fuqia përtypëse praktike**\
Është ajo forcë që realizojnë muskujt përtypës por duke marrë parasysh dhe ata komponentë që përfshihen në fuqinë përtypëse të mundshme teorike, pra rezistencën e dhëmbëve dhe paradontiumit.

**3. Fuqia përtypëse fiziologjike e nevojshme**\
Është ajo forcë që nevojitet praktikisht për bluarjen e ushqimit të zakonshëm pa llogaritur rezistencën e dhëmbëve dhe të periodontit.

**Presioni përtypës**\
Presioni përtypës quhet ajo pjesë e fuqisë që shfrytëzohet prej njeriut në dhëmbë të veçantë, ose në sektorë të veçantë të nofullave. Kjo forcë matet me një aparat që quhet gnatodinamometër. Presioni përtypës sipas dhëmbëve të veçantë është si më poshtë (shih tabelën):

| Gjinia  | Incizivi Qendror | Incizivi Lateral | Kanini | Premolari I | Premolari II | Molari I | Molari II | Molari III |
| ------- | ---------------- | ---------------- | ------ | ----------- | ------------ | -------- | --------- | ---------- |
| Meshkuj | 25               | 23               | 36     | 40          | 40           | 72       | 68        | 68         |
| Femra   | 18               | 15               | 22     | 46          | 26           | 46       | 45        | 36         |

Presioni përtypës mund të paraqitet dhe në një mënyrë tjetër. Nëse i japim njërit dhëmb një vlerë, p.sh dhëmbit prerës qendror sipër vlerën tre dhe sipas tij caktojmë vlerat e dhëmbëve të tjerë, do të kishim një paraqitje të tillë (shih tabelën).

Vlerat e presionit përtypës për çdo dhëmb të veçantë janë:

| Nofulla e sipërme | Nofulla e poshtme |
| ----------------- | ----------------- |
| 1 - 3             | 1 - 2             |
| 2 - 2             | 2 - 1             |
| 3 - 4             | 3 - 3             |
| 4 - 5             | 4 - 5             |
| 5 - 5             | 5 - 5             |
| 6 - 9             | 6 - 10            |
| 7 - 8             | 7 - 9             |
| 8 - 7             | 8 - 8             |

Nga kjo paraqitje e presionit përtypës me vlera absolute kuptojmë që nëse dhëmbi qendror sipër mund të mbajë, ose t’i rezistojë tre njësi barre, laterali reziston vetëm dy, ndërsa gjashta lart 9 etj. Nga fiziologjia dihet se një dhëmb mund të përballojë dyfishin e njësisë së barrës së vet. Kjo duhet patur parasysh në aplikimin e urave fikse. Edhe në rastet kur të gjithë faktorët biologjikë të dhëmbëve shtyllë janë pozitivë, duhet të llogariten me përpikmëri vlerat e presionit përtypës për çdo dhëmb shtyllë, si dhe e dhëmbëve që do të zëvendësohen. P.sh. kur në gojë kanë mbetur si dhëmbë shtyllë njëshi lart, pesa dhe shtata dhe pacienti pretendon për urë fikse. Në këtë rast mblidhen njësitë e barrës së këtyre dhëmbëve: 3 për njëshin, 5 për pesën dhe 8 për shtatën = 16 njësi barre. Në këtë mënyrë llogarisim dhe njësinë e barrës të dhëmbëve që mungojnë: 2 për dyshin, 4 për treshin, 5 për katrën, 9 për gjashtën = 20.

Nga kjo përllogaritje arrijmë në përfundimin që vlerat e presionit përtypës në dhëmbët që mungojnë është më e madhe se e atyre të dhëmbëve \[mbështetës], si rrjedhojë në këtë rast nuk mund të aplikohet urë fikse, por duhet menduar një lloj tjetër protezimi.

**Përcaktimi i efektit përtypës**

Me efekt përtypës kuptojmë shkallën e bluarjes të njësisë së caktuar ushqimi në një kohë të caktuar. Me përcaktimin e efektit përtypës dhe metodat që përdoren për këtë qëllim janë marrë shumë autorë.

Efekti përtypës mund të përcaktohet kur njeriu ka të gjithë dhëmbët natyrorë në gojë, kur mungojnë një pjesë e tyre, por dhe kur ai zëvendëson dhëmbët e humbur me proteza të ndryshme. Në rastin e parë përcaktojmë efektivitetin e dhëmbëve natyrorë, ndërsa në të dytin efektivitetin e protezës.

Për përcaktimin e efektit përtypës përdoren dy metoda: metoda statike dhe dinamike.

**Metoda statike për matjen e efektit përtypës**\
Sipas kësaj metode efekti përtypës i të gjithë dhëmbëve merret 100%. Kjo vlerë nxirret duke mbledhur koeficientin përtypës të dhëmbëve të veçantë që është llogaritur si më poshtë:

Centrali - 2\
Laterali - 1\
Kanini - 3\
Premolari I - 4\
Premolari II - 4\
Molari I - 6\
Molari II - 5\
Shuma = 25

Kjo sumë prej 25% i takon p.sh vetëm gjysmës së djathtë të nofullës së sipërme. Llogaritja sipas kësaj metode bëhet kështu:\
Në qoftëse \[mungojnë] premolarët dhe molarët në anën e djathtë sipër, efekti përtypës do të pakësohet, ose do të ulet 19% (4+4+6+5=19), ose është i ruajtur, ose mbetet 81%. Por, siç dihet, kur humbet një dhëmb, p.sh molari i parë djathtas lart, mbeten jashtë funksionit dhe antagonistët e tij poshtë. Për këtë arsye koeficienti i dhëmbëve që mungojnë duhet të dyfishohet.

**Metoda dinamike për matjen e efektit përtypës**\
Metoda dinamike për përcaktimin e efektit përtypës bazohet në kontrollin e gradës së bluarjes së ushqimit gjatë përtypjes. Kjo realizohet në këtë mënyrë:\
Pacientit i jepen 5gr bajame të thata dhe porositet t’i përtypë ato për 60 sekonda, me intensitetin normal që ai përtyp. Bajamet i përdorim për këtë qëllim pasi ato nuk shtrihen në zgavrën e gojës nga pështyma. Bajamet e përtypura nuk kapërdihen, por nxirren nga goja dhe mblidhen në një bacinel, lahen me ujë, thahen dhe siten në një sitë me vrima 2.4 mm. Një pjesë e bajameve që është bluar kalon nga sita, ndërsa një pjesë e tyre mbetet në sitë. Sasia e bajameve që nuk kalon nga sita përcakton gradën e humbjes së efektit përtypës në përqindje. Kur pacienti ka proteza të lëvizshme, pas provës, i hiqen protezat nga goja dhe shpëlahen ato në bacinel me ujë. Nëse p.sh në sitë kanë mbetur 2.4 gr bajame, për llogaritjen e efektit përtypës veprohet sipas rregullit të treshit:

5 ------ 2.4\
100 ---- x = 48%

Koeficienti i efektit përtypës nxirret duke hequr përqindjen e defektit përtypës nga 100, pra 100 - 48 = 52. Efekti përtypës normal merret 100% dhe nga kjo hiqet përqindja e defektit të funksionit përtypës. Kështu arrijmë në përfundim se koeficienti i përtypjes është dëmtuar 48% ose është ruajtur, ose ka mbetur 52%. Kur në gojë vendosim proteza fikse: këllëfë, ura etj. që janë proteza fiziologjike efekti përtypës realizohet, pothuajse 100%. Por kur në gojë vendosim proteza të lëvizshme, sidomos proteza të plota, që janë proteza jo fiziologjike, efekti përtypës në këto raste mund të arrihet deri në 80%.

Nga sa thamë arrijmë në përfundimin se vlerësimi i protezave, përveç vlerësimit subjektiv që arrihet si nga mjeku dhe pacienti, ka dhe një vlerësim tjetër, që është më real, më objektiv që realizohet nga përcaktimi titanik i efektit përtypës.

### MEKANIZMI I LËVIZJES SË NOFULLËS SË POSHTME

Lëvizjet e nofullës së poshtme janë të shumta dhe të ndërlikuara. Shumllojshmëria e këtyre lëvizjeve realizohet falë ndërtimit të komplikuar anatomik të artikulacionit të saj. Lëvizjet e nofullës realizohen në sajë të tkurrjes së muskujve përtypës. Drejtimi i këtyre lëvizjeve dhe amplituda e tyre përcaktohet nga topografia e muskujve të veçantë, e fijeve e hapjes së tyre, nga veçoritë anatomo-topografike të kyçit si dhe elementeve të veçantë të tij. Në karakterin e lëvizjeve të nofullës ndikim ka dhe forma e harqeve të dhëmbëve, raportet midis tyre, lloji i ushqimit, sistemi nervor dhe mosha. Të gjitha këto vërtetojnë origjinalitetin e lëvizjeve përtypëse të njeriut në krahasim me kafshët e ndryshme.

Kështu, te kafshët mishngrënëse kryhen vetëm lëvizje hapje dhe mbyllje të gojës, te barngrënësit lëvizje anësore, ndërsa te njeriu lëvizjet më të ndërlikuara dhe kryesisht:

1. Lëvizje hapje dhe mbyllje të gojës
2. Lëvizje para-prapa
3. Lëvizje majtas-djathtas, pra lëvizje anësore

Lëvizja e kondileve në sipërfaqen e artikulacionit është një kombinim i njëkohshëm i rrotullimit dhe lëvizjes transversale. Në kondile mund të ndërtohen tre akse rrotullimi sipas të cilave kryhen dhe lëvizjet.

**1) Lëvizja Fiziologjike e hapjes së gojës**\
Kjo lëvizje realizohet nga tkurrja e muskujve që hapin dhe mbyllin gojën. Lëvizja e hapjes së gojës fillon nga pozicioni fillestar i saj, pra nga pozicioni i okluzionit qendror. Gjatë hapjes së gojës në fillim, koka artikulare bën lëvizje rrotulluese në gropën artikulare dhe vetë nofulla e poshtme qëndron e tërhequr prapa, pra në retroreaksion. Më vonë koka artikulare rrëshqet në pjesën e prapme të tuberkulit artikular të përparshëm duke bërë një rrugë, që quhet rruga e kondileve. Të njëjtën rrugë bëjnë dhe dhëmbët prerës të poshtëm në faqen qiellzore të dhëmbëve prerës të sipërm, që quhet rruga incizale. Pas kësaj lëvizje goja vazhdon të hapet më tej, gjë që varet nga lloji i okluzionit dhe mënyra e ndërtimit anatomik të artikulacionit.

**2) Lëvizja e nofullës së poshtme para -prapa**\
Këto lëvizje kryhen kryesisht nga tkurrja e muskulit pterigoid të jashtëm. Kur kemi kafshim me majë të dhëmbëve, kjo lëvizje arrihet drejtpërsëdrejti, pasi nofulla e poshtme në këtë rast zhvendoset menjëherë përpara pa qenë nevoja e hapjes së gojës.\
Në këtë rast kryhen vetëm një rrëshqitje të thjeshtë përpara. Por kur kemi një mbulim të dhëmbëve të poshtëm nga dhëmbët e sipërm, pra kur kemi okluzion normal dhe, veçanërisht kur kemi okluzion të thellë, kjo lëvizje nuk mund të kryhet pasi dhëmbët ballorë të poshtëm pengohen nga ata të sipërm. Kur kemi pra mbulim të dhëmbëve ballorë nofulla e poshtme nuk mund të zhvendoset përpara pa kryer në fillim një shkëputje të vogël nga ky mbulim. Kjo shkëputje realizohet nëpërmjet tkurrjes së tufës së poshtme të muskulit pterigoid të jashtëm në bashkëveprim me tkurrjen e muskujve që hapin gojën. Gjatë kësaj lëvizje dhëmbët ballorë poshtë rrëshqasin në faqen qiellzore të dhëmbëve ballorë të sipërm, derisa ata të kalojnë në kontakt majë me majë. Kjo rrugë që bëjnë dhëmbët e poshtëm ndaj atyre të sipërm quhet rruga incizale, ose rruga e propulsionit, pra rruga e daljes përpara të nofullës. Kjo rrugë, ose vijë, që bëjnë dhëmbët ballorë të poshtëm ndaj të sipërmve me rrafshin okluzal, formon një kënd që quhet këndi i pjerrësisë incizale dhe që është 40-50°. Një rrugë të tillë kryen dhe koka artikulare në tuberkulin artikular të përparshëm. Kjo rrugë quhet rruga e kondileve, ndërsa këndi që formohet me rrafshin okluzal dhe që është 33-40°, quhet këndi i kondileve.

Lëvizja përpara ose propulsive e nofullës së poshtme fillon si çdo lëvizje tjetër nga okluzioni qendror. Për t’u realizuar kjo lëvizje, në radhë të parë kokat artikulare bëjnë një lëvizje rrotulluese rreth boshtit të tyre, pastaj bëhet pak hapja e gojës dhe së fundi rrëshqitja përpara.

Gjatë lëvizjes përpara, kur dhëmbët ballorë takohen majë me majë me dhëmbët anësorë vihet re një takim i tillë: zhardhokët mesorë faqorë të nofullës së poshtme takohen me tuberkulat mesorë bukalë të nofullës së sipërme, pra takohen zhardhokët me të njëjtin emër.

Gjatë lëvizjes përpara të nofullës së poshtme dhe dhëmbët anësorë ruajnë takimin midis tyre dhe kjo sigurohet në sajë të harkut të kompensimit sagital. Shkalla e shtrembërimit të këtij harku varet, nga njëra anë nga pjerrësia e sipërfaqes qiellzore të dhëmbëve ballorë të sipërm, dhe nga ana tjetër, nga karakteri i rrëshqitjes së kohës artikulare. Shkalla e pjerrësisë së sipërfaqes qiellzore të dhëmbëve të sipërm përcaktohet nga këndi që formon kjo pjerrësi në planin shigjetor. Ky kënd është mesatarisht 40-50°, ndërsa këndi i rrugës artikulare është 33-40°.

Si rrjedhojë, me rritjen e këtyre këndeve thellohet shkalla e shtrembërimit të kurbës kompensatore dhe e kundërta. Kjo kurbë luan rol të rëndësishëm në përgatitjen e protezave, sidomos të protezës së plotë. Nëpërmjet saj arrihet të sigurohet kontakti tri pikësh, gjatë lëvizjes së nofullës së poshtme përpara. Kontakti tri pikësh që ndodhet një në pjesën ballore dhe dy në pjesën anësore i siguron protezës qëndrueshmëri dhe gjatë funksionit.

Nga sa thamë më lart del qartë se lëvizja shigjetore është një lëvizje funksionale që ka për qëllim kapjen dhe prerjen e ushqimit. Ky veprim kalon në katër faza. Faza e parë: është hapja e gojës, pra nofulla zbret pak poshtë, faza e dytë nofulla e poshtme zhvendoset përpara: faza e tretë ngrihet përsëri lart dhe dhëmbët ballorë të të dy nofullave takohen majë me majë dhe faza e katërt kur dhëmbët ballorë arrijnë okluzion qendror.

Këtu mbaron lëvizja shigjetore, si lëvizje funksionale përtypëse.

Lëvizjet e zhvendosjes prapa (retropulsion) është e kundërta me të parën. Kjo lëvizje kryhet kur tkurren fijet e pasme dhe horizontale të muskulit temporal, si dhe tufat e brendshme të muskujve digastrik, genioglos dhe milohioid.

**3) Lëvizjet anësore të nofullës së poshtme**\
Nofulla e poshtme përveç lëvizjeve hapje-mbyllje para-prapa, bën dhe lëvizje anësore, ose laterale, pra lëvizje në planin tërthor (transversal). Këto lëvizje kanë lidhje me aftësinë bluarëse e përpunuese të dhëmbëve anësorë, pra të paradhëmballëve e dhëmballëve. Lëvizja tërthore, si çdo lëvizje tjetër funksionale e nofullës së poshtme nis nga pozicioni i mbylljes qendrore. Për t’u zhvendosur mandibula anash, në fillim duhet të hapet pak goja, pastaj spostohet anash, ngrihet prapë dhe fillon kryerja e funksionit përtypës.

Njeriu zakonisht përtyp në një anë, të majtë ose të djathtë. Ajo anë ku pacienti bluan ushqimin, quhet ana e “punës” ose ana “aktive”, ndërsa ana tjetër quhet ana “pasive”, e “kompensimit”, ose e “balancimit”.

Lëvizjet laterale të mandibulës kryhen kryesisht nga muskuli pterigoid i jashtëm të asaj ane ku kryhet përtypja. Koka artikulare e anës së punës rrotullohet në vend rreth boshtit, ose kryen një zhvendosje të vogël anash nga jashtë, ndërsa koka artikulare e anës kompensuese zhvendoset përpara-poshtë dhe brenda, duke krijuar me planin shigjetor një kënd mesatar 17°, që njihet me emrin këndi i Benetit.

Gjatë lëvizjes laterale të nofullës së poshtme, në anën e punës, zhardhokët faqorë të dhëmbëve të sipërm takojnë po me zhardhokët faqorë të dhëmbëve të nofullës së poshtme, pra takojnë zhardhokët me të njëjtin emër, ndërsa në anën e kompensimit takojnë zhardhokët me emër të kundërt, pra zhardhokët faqorë të dhëmbëve të poshtëm takojnë me zhardhokët qiellzorë të dhëmbëve të sipërm. Lëvizja laterale vihet re dhe në dhëmbët ballorë. Edhe në këtë rast, në dhëmbët ballorë gjatë lëvizjeve laterale formohet një kënd prej 120°, që quhet këndi gotik, ose këndi i lëvizjeve laterale të pikës incizale.

Njohja dhe vlerësimi i lëvizjeve kryesore të nofullës së poshtme ka rëndësi të madhe në protetikë, veçanërisht në protezat e lëvizshme.

### LËVIZJET PËRTYPËSE

Në sajë të lëvizjeve të nofullës së poshtme realizohen disa funksione si ai i përtyrjes së ushqimit, të folurit, të gëlltiturit etj. Përtypja e ushqimit normalisht kur dhëmbët e kundërt takojnë midis tyre.

Përtypja e ushqimit realizohet në tri faza:

1. Faza hapjes dhe prerjes së ushqimit
2. Faza e shtypjes së ushqimit.
3. Faza e copëtimit përfundimtar të ushqimit deri në gëlltitje
4. Faza e parë fillon me hapjen e gojës, rrëshqitjen e dhëmbëve qendrorë të poshtëm në faqen qiellzore të prerësve të sipërm, deri në takimin e tyre majë në majë. Pra, lëvizjet e hapjes së gojës shoqërohen me lëvizjet shigjetore, lëvizje shtytëse përpara, mbarojnë me mbylljen shigjetore. Prerja e ushqimit është funksion i dhëmbëve ballorë. Prerja është mirë kur prerësit veprojnë, që arrijnë në kontakt nëpërmjet buzëve prerëse të tyre.
5. Faza e dytë është faza e shtypjes dhe e copëtimit të ushqimit. Në këtë fazë nofulla e poshtme rrëshqet përsëri duke arritur në pozicionin e okluzionit qendror, pra sipërfaqet përtypëse të paradhëmballëve dhe dhëmballëve të të dy nofullave arrijnë në kontakt maksimal të tyre. Në këtë fazë mbizotërojnë lëvizje të hapjes dhe mbylljes së gojës të kombinuara dhe me lëvizjet anësore.
6. Faza e tretë është faza e bluarjes përfundimtare dhe gëlltitjes së ushqimit. Në këtë fazë mbizotërojnë lëvizjet anësore të nofullës së poshtme. Pas kësaj faze ushqimi i bluar dhe i zbutur nga pështyma gëlltitet.

### FONETIKA (TË FOLURIT)

Të folurit pas përtypjes është funksioni më i rëndësishëm i zgavrës së gojës. Kur në gojë kemi dhëmbët natyralë shqiptimi dhe artikulimi i gërmave të ndryshme dhe fjalëve është normal. Kur dhëmbët natyralë mungojnë, ose kur në gojë vendosen proteza të ndryshme jo të rregullta të folurit deformohet. Gjatë shqiptimit të zanoreve dhe bashkëtingëlloreve të ndryshme faqet, buzët etj., në sajë të lëvizjeve të nofullës së poshtme marrin pozicione të ndryshme. Kështu p.sh gjatë shqiptimit të zanoreve “a, o, u” nofulla e poshtme ulet poshtë, ndërsa buzët largohen nga njëra-tjetra.

Në shqiptimin e zanoreve “e, i” ndodh e kundërta. Në këtë rast hapësira ndërgojore shkurtohet nëpërmjet tërheqjes së buzëve dhe ngritjes së gjuhës, ku anët e saj mbështeten ndërmjet dhëmballave. Në shqiptimin e bashkëtingëlloreve gjuhore “d, t, n”, gjuha mbështetet në faqet gjuhore të paradhëmballëve dhe dhëmballëve. Në shqiptimin e bashkëtingëllores “S” gjuha vendoset midis majës dhe faqes gjuhore të dhëmbëve prerës qendrorë sipër etj. Kur humbet një pjesë e dhëmbëve, ose kur ata mungojnë plotësisht ndodhin ndryshime të dukshme në shqiptimin e gërmave. Prandaj gjatë përgatitjes së protezave të ndryshme, sidomos të protezës së plotë kujdes nuk duhet t’i kushtojnë vetëm anës funksionale dhe estetike, por edhe asaj fonetike.

Proteza mund të shkaktojë çrregullime në të folur kur janë bërë gabime në rreshtimin e dhëmbëve artificialë, ose kur pllaka e protezës është e modeluar e trashë. Kur dhëmbët artificialë janë rreshtuar në hark të ngushtë dhe gjuha nuk ka vend të mjaftueshëm për të lëvizur lirisht dhe për të artikuluar fjalë të ndryshme, por qëndron midis faqeve okluzale të dhëmbëve, e ashtuquajtura “sigmatizmus interdentalis”. Në rastet kur dhëmbët frontalë artificialë rreshtohen përpara, ose pjesa qiellzore e protezës modeleohet e trashë, kemi gjithashtu çrregullime në të folur si tek ata që s’kanë fare dhëmbë “sigmatizmus interdentalis”. Çrregullime në të folur mund të sjellin dhe mosrespektimi i rrudhave palatinale, okluzioni i lartë, anët e gjata të protezës.

### TEORITË E ARTIKULACIONIT DHE ZBATIMI I TYRE NË PRAKTIKË

Në problemet e shumta e të vështira që ka hasur ortopedia stomatologjike gjatë zhvillimit të saj në shekuj kanë qenë dhe tre nga më të rëndësishmit:

1. Si do të jenë dhe si do të prodhohen dhëmbët artificialë?
2. Si do të jenë aparatet mekanike që realizojnë lëvizjet e artikulacionit temporo-mandibular?
3. Si do të vendosen në protezë, pra si do të rreshtohen dhëmbët artificialë?

Për zgjidhjen e këtyre tri problemeve u bënë shumë studime dhe u zhvilluan shumë teori, që u quajtën “Teoritë e Artikulacionit”.

**1 - Si do të jenë dhëmbët artificialë**\
Stomatologët më parë mendonin që dhëmbët artificialë duhet të kenë formë, madhësi dhe ngjyrë si dhëmbët natyralë që zëvendësojnë, pra dhëmbët artificialë të jenë si dhëmbët natyralë të moshës së re. Në këtë mënyrë, mendonin ata, proteza do të ketë funksion të plotë dhe estetikë të përshtatshme. Kur kemi studiuar lëvizjet e lira të nofullës së poshtme kemi vënë re që proteza qëndron në gojë gjatë funksionit, sidomos gjatë lëvizjeve në planin sagital (para-mbrapa) dhe lëvizjeve në planin transversal (anash), nëse ajo, gjatë këtyre lëvizjeve siguron kontakt me shumë pika, të paktën tri pika (dy distale dhe një incizale). Nëse proteza përgatitet me dhëmbë me tuberkula shumë të theksuara ky moment nuk realizohet, proteza lëkundet dhe bie gjatë përtypjes. Përveç kësaj, kur proteza përgatitet me dhëmbë me tuberkula të larta, forcat vertikale kthehen në forca horizontale, pra forca jo fiziologjike, të cilat jo vetëm që shkaktojnë zhvendosjen e protezës, por edhe rezorbim të procesit alveolar. Përdorimi i dhëmbëve me tuberkula të larta kërkon një pjerrësi të rrugës artikulare mbi 30° dhe pjerrësi të rrugës incizale mbi 40°, gjë e cila ndikon negativisht në stabilitetin e protezës. Sa më i atrofizuar të jetë procesi alveolar dhe aq më e stabilizuar bëhet proteza. Pikërisht për këtë arsye, shumë protezistë problemin e artikulacionit filluan ta shikojnë në vartësi të lëvizjeve të lira të mandibulës dhe nëpërmjet çrregullimit të faqeve okluzale të dhëmbëve artificialë. Duke u nisur nga kjo autorë të ndryshëm, propozuan prodhimin e dhëmbëve artificialë me të cilët pacienti mund të përpunonte ushqimin, por duke mos penguar lëvizjet e lira të mandibulës. Për këtë nga shumë autorë u bënë eksperimente dhe u vunë re se format e ndryshme të tuberkulave të dhëmbëve artificialë nuk luajnë ndonjë rol të madh në bluarjen e ushqimit.

Provat funksionale të përtypjes në të protezuar me dhëmbë artificialë me forma të ndryshme të tuberkulave kanë, pothuaj të njëjtin rezultat. Nga sa thamë arrijmë në përfundim që dhëmbët artificialë nuk duhet të jenë krejt pa tuberkula pasi, jo vetëm që nuk do të ishin funksionalë, por do të shkaktonin dhe një rrëshqitje të nofullës së poshtme, pra një progeni.

Dhëmbët artificialë nuk duhet të jenë as me tuberkula të larta, pasi nuk i përshtaten abrazionit fiziologjik që vihet re tek pleqtë, ata duhet të kenë formë tuberkulash të atilla që të kryejnë funksionin e bluarjes së ushqimit duke mos penguar lëvizjet e lira të nofullës së poshtme. Duke u nisur nga sa shpjeguam, sot në përgjithësi, nga të gjithë pranohet që dhëmbët artificialë duhet të kenë tuberkula të ulta, por të mprehta, pra dhëmbë që janë funksionalë dhe nuk pengojnë lëvizjat e lira të mandibulës. Dhëmbët artificialë mund të jenë prej porcelani ose plastmasi. Sot, në përgjithësi parapëlqehen dhëmbët prej plastmasi pasi ata i përshtaten më mirë abrazionit fiziologjik. Dhëmbët artificialë që prodhohen sot kanë forma dhe madhësi të ndryshme në mënyrë që të kemi mundësi për të zgjedhur atë formë që është sa më e përshtatshme për pacientin që do të propozohet.

**2 - Përgatitja e okludatorëve dhe artikulatorëve**

Nga gjysma e dytë e shekullit të 19, kur u bënë zbulimet e para teorike, një kontribut të madh në lëmin e ortopedisë stomatologjike dha Bonvili (Bonwill). Pjesa më e madhe e teorive të Bonvilit janë të vjetëruara, si nga ana teorike dhe praktike, megjithatë, këto teori përdoren edhe sot nga shumë autorë, pasi përbëjnë bazën e teorive të reja, më moderne në përgatitjen e okludatorëve dhe artikulatorëve. Zbulimi më i madh i Bonvilit është trekëndëshi barabrinjës me emrin e tij, që fitohet nga bashkimi i pikave më të larta të kokave artikulare dhe pikës inizale. Ky trekëndësh barabrinjës i fituar nga bashkimi i këtyre tre pikave ka vlerë mesatare 10 cm për çdo brinjë. Trekëndëshi i Bonvilit nga të gjithë autorët është marrë si pikënisje për konstruktimin e aparateve të ndryshme mekanike që riprodhojnë lëvizjet fiziologjike të ATM.

Ky trekëndësh ka rëndësi pasi na ndihmon në përcaktimin e boshtit anatomik në hapësirë, na përcakton pikën incizale, rrafshin horizontal etj. Të gjithë okludatorët dhe artikulatorët që përdoren sot janë konstruktuar në mënyrë të atillë që trekëndëshi i Bonvilit të paraqitet si hallka kryesore rreth të cilit të orientohen elementët më të rëndësishëm të këtyre aparateve.

Konstruktorët e parë të aparateve mekanike për imitimin e lëvizjeve të nofullës së poshtme jashtë gojës meqë nuk njihnin mirë lëvizjet e komplikuara të ATM i kanë kushtuar vëmendjen kryesore lëvizjeve rrotatore ose lëvizjeve sharnire, që i përgjigjen lëvizjeve të hapjes dhe mbylljes së gojës si në kafshët mishngrënëse. Qendra e kësaj lëvizjeje mendonin ata ndodhet në kondil dhe vija që bashkon dy kondilet është njëkohësisht dhe bosht i kësaj lëvizje. Aparatet mekanike të ndërtuara në bazë të kësaj teorie lejojnë vetëm lëvizjen sharnire, hapjen dhe mbyllje të gojës. Këto aparate u quajtën okludatorë nga fjala latine _occludo_ që do të thotë mbyll ose kyç. Në ndryshim me të parët, aparatet që lejojnë dhe lëvizje laterale e transversale u quajtën artikulatorë, nga latinishtja _articulus_ - artikulacion. Okludatori realizon fiksimin e modeleve në një okluzion të caktuar, në okluzion qendror, duke ruajtur këtë gjendje gjatë gjithë kohës së punimit të protezës. Sot këto aparate përdoren për përgatitjen e punimeve të vogla protetike si: inlei, pinlei etj. Përdorimi i këtyre aparateve dhe në përgatitjen e protezave të mëdha siç veprohet shpesh në praktikën e përditshme nuk është e rekomandueshme, pasi konstruktimi i tyre i thjeshtë dhe lëvizjet e tyre të kufizuara nuk riprodhojnë lëvizjet e komplikuara fiziologjike të A.T.M–së, si rrjedhojë proteza del defektoze dhe jo fiziologjike.

Sipas mënyrës së përgatitjes dhe materialeve që përdoren për përgatitjen e tyre, okludatorët mund t’i grupojmë në tre grupe:

**I) Okludatorët prej gjipsi (allçi)**\
Okludatorët e gjipsit paraqiten në mënyrë individuale për çdo pacient. Këto, siç përmendëm dhe më lart përdoren vetëm për përgatitjen e punimeve të vogla protetike. Ky lloj okludatori realizohet duke zgjatur modelet prej gjipsi, të cilëve u bëhet dhe një thellim në formë kryqi, ku derdhet sipër kontra, e cila siguron pozicionin e pandryshueshëm të të dy modeleve që vihen e hiqen njëri mbi tjetrin. Me këta okludatorë sigurohet pozicioni i okluzionit i pandryshueshëm gjatë gjithë punës së përgatitjes së protezës.

**II) Okludatori prej Teli**\
Këta okludatorë përgatiten prej teli të trashë zingu dhe përbëhen prej dy krahësh, i sipërmi dhe i poshtmi të cilët janë paralel me njëri-tjetrin dhe lidhen, bashkohen midis tyre me një bosht, lidhje sharnirë (mëndeshë). Teli i krahut të sipërm përkulet në formë gjysmë harku dhe vazhdon në të dy anët në drejtim distal. Krahu i poshtëm, që ka të njëjtën formë, në anën distale të tij kthehet lart në mënyrë perpendikulare ku bashkohet me krahun e sipërm me ndihmën e një boshti metalik. Gjatësia e krahëve të okludatorit prej teli janë 8 - 12 cm, kurse distanca midis tyre 5-7 cm.\
Me okludatorin e telit sigurohen vetëm lëvizje të thjeshta, hapje e mbyllje të gojës dhe me të mund të përgatiten vetëm punime të vogla protetike.

**III) Okludatori me vidë fiksuese**\
Ky okludator përgatitet prej metaleve të ndryshme si bronzi, bakri e zinku, aliazhët e aluminit etj. Principi i konstruktimit të tij të njëjtë si okludatori i telit, me ndryshim që tek ky okludator mbyllja e të dy krahëve kufizohet me ndihmën e një vide bllokuese. Okludatori me vidë fiksuese përbëhet prej dy krahëve, të sipërm dhe të poshtëm të cilët lidhen midis tyre, në mënyrë sharnire, me ndihmën e një boshti.\
Kyçi i këtij okludatori mund të gjendet në lartësinë e krahut të sipërm, ose në mesin e lartësisë së përgjithshme të tij, afërsisht atje ku kalon vazhdimi i faqeve okluzale të dhëmbëve, pra të planit të okluzionit.\
Ky okludator shpesh në praktikën e përditshme përdoret dhe për përgatitjen e protezave të mëdha, parciale e totale. Megjithë përmirësimet që ka ky okludator, në krahasim me atë të telit dhe gipsit, orientimi i modeleve në të sipas kërkesave anatomike e funksionale është, pothuajse i pamundur, pasi në të mungojnë pikat orientuese për përcaktimin e trekëndëshit të Bonvillit. Për këto arsye protezat e përgatitura në këta okludatorë lënë për të dëshiruar, si përsa i përket stabilizimit të protezës dhe funksionit të saj.

Dritë në konstruktimin e okludatorëve siç përmendëm më lart, hodhi teoria e lëvizjeve të nofullës së poshtme rreth një boshti. Në bazë të kësaj teorie u prodhua një numër i madh okludatorësh, disa prej të cilëve ne i përmendëm. Okludatorët si aparate mekanike të thjeshtë që riprodhojnë vetëm lëvizjet sharnire të A.T.M. nuk plotësojnë të gjitha kërkesat e praktikës për përgatitjen e protezave. Për këtë arsye u bënë shumë studime teorike, eksperimente të tjera për konstruktimin e aparateve më të komplikmuara me anë të cilëve mund të riprodhoheshin dhe lëvizje të tjera të artikulacionit A.T.M. Këto aparate u quajtën artikulatorë.

### ARTIKULATORËT

Artikulatorët janë aparate mekanike me anën e të cilëve modelet e punës fiksohen në okluzion të caktuar dhe e ruajnë atë në pozicion të pandryshuar gjatë gjithë kohës së përgatitjes së protezave. Me këto aparate riprodhojmë, jo vetëm lëvizje sharnire, por dhe lëvizje rrëshqitëse të mandibulës në të gjitha drejtimet kryesore. Artikulatorët përdoren për përgatitjen e protezave të mëdha e të komplikuara. Për konstruktimin e këtyre aparateve janë shfrytëzuar një sërë teorish të lëvizjes së nofullës së poshtme.

Në çdo lëvizje çdo pikë simetrike e mandibulës rrotullohet rreth një boshti të parafytyruar i cili ekziston vetëm në një moment të dhënë dhe vetëm për lëvizje të caktuara. Këto boshte të parafytyruara ai i quajti boshte momentale të rrotullimit dhe në rrugë gjeometrike tregon që boshti momental i rrotullimit gjatë hapjes së gojës gjendet disa centimetra prapa dhe nën artikulacionin anatomik temporo-mandibular dhe është paralel me boshtin e kondileve. Kjo teori gjen zbatim praktik në konstruksionin e të gjithë artikulatorëve modernë dhe jep rezultate shumë të mira praktike. Të mbështetur në këto teori të lëvizjes së nofullës së poshtme u konstruktuan një numër i madh artikulatorësh nga autorë të ndryshëm të cilët, për efekt më të mirë studimi, do t’i ndajmë në tre grupe kryesore:

1. Artikulatorë anatomikë me vlera mesatare të rrugës së kondilit dhe pjerrësi incizale.
2. Artikulatorë anatomikë me rregullim të pjesshëm të rrugës së kondilit.
3. Artikulatorë anatomo-fiziologjikë të komplikuar me rregullim individual të rrugës së kondilit dhe pjerrësi incizale.

**I - Artikulatorë anatomikë me vlera mesatare**\
Këta artikulatorë emërtohen në këtë mënyrë sepse përmasat më të rëndësishme të gjatësisë, këndeve, pjerrësisë etj., janë marrë në bazë të vlerave mesatare anatomike të kafkës së njeriut. P.sh. në një artikulator të tillë kemi këto përmasa:

* Trekëndëshi i Bonvillit me brinjë të barabartë nga 10 cm.
* Pjerrësia e rrugës së kondileve.
* Këndi i pjerrësisë incizale 40°.
* Boshti mekanik i artikulatorit qendror 2 - 3 cm poshtë dhe mbrapa boshtit anatomik të artikulacionit temporo-mandibular.
* Këndi i lëvizjeve laterale, këndi Gotik 120–122°.
* Distanca midis rrafshit protetik dhe rrafshit të okluzionit 34 mm.
* Këndi Benetit 17° etj.

Artikulatori i parë i këtij tipi u përgatit nga Bonvilli. Në konstruktimin e tij Bonvilli gaboi, pasi lëvizjet rrëshqitëse bëheshin në plan horizontal gjë e cila nuk i përgjigjej realitetit dhe anatomisë së artikulacionit temporo-mandibular. Më vonë Bonvilli e korrigjoi këtë gabim dhe konstruktoi artikulatorin kondilar me vlera mesatare i cili u plotësua dhe nga autorë të tjerë. Tipik i këtyre lloj artikulatorëve dhe që ka gjetur përdorim të gjerë në të gjitha klinikat e botës është artikulatori Gizi simpleks.

**Artikulatori Gizi simpleks**\
Ky artikulator përbëhet nga dy krahë të cilët hyjnë në kontakt midis tyre në tri pika, për këtë quhet dhe artikulatori tri pikësh. Avantazhet e këtij artikulatori janë këto:

* Artikulatori mekanik i artikulatorit gjendet prapa dhe nën artikulacionin anatomik të art. temporo-mandibular.
* Ekzistenca e trekëndëshit të Bonvillit lejon orientimin e drejtë të modeleve në raporte me distancën e boshtit të kondileve dhe pikës incizale.
* Modelet e punës orientohen lehtë në tre rrafshet kryesore: frontal, horizontal e sagital.
* Rrafshi përtypës orientohet me vlerë mesatare prej 34 mm (pra distanca midis rrafshit okluzal dhe rrafshit protetik).
* Lëvizjet e të dy kondileve kundrejt rrafshit horizontal bëhen me një kënd prej 35°.
* Lëvizjet e incizivëve të poshtëm kundrejt rrafshit horizontal bëhen me një kënd prej 40°.
* Mënjanimet laterale të krahëve të artikulatorit janë fiksuar në këndin 17°, që i korrespondon këndit të Benetit.

**II - Artikulatorët anatomikë me rregullim të pjesshëm**\
Karakteristikë për këtë artikulator është se pjerrësinë e rrugës së kondilit e ndryshojmë sipas dëshirës, pra e gradojmë individualisht për çdo pacient sipas matjeve që kemi bërë në gojë. Në këta artikulatorë nuk merret parasysh pjerrësia e rrugës incizale dhe këndi i Benetit që formohet nga lëvizjet laterale të mandibulës. Tipik për këta artikulatorë është ai i Grittman.

**III - Artikulatorë të komplikuar anatomo-fiziologjikë****Artikulatori Gisi Trubyt:** Me anën e këtyre artikulatorëve riprodhojmë:

1. Pjerrësinë e rrugës së kondileve.
2. Pjerrësinë e rrugës incizale.
3. Këndin e lëvizjeve laterale (këndin Gotik).
4. Këndin e Benetit etj.

Regjistrimi dhe vendosja e këtyre përmasave në artikulator bëhet në dy mënyra: brenda dhe jashtë gojës (intra dhe ekstraoral).

**Regjistrimi i pjerrësisë së kondileve:**\
a) **Intraoral**\
Këtë e ka përcaktuar Cristensen(Kristensen). Ky konstatoi se gjatë lëvizjes përpara të nofullës së poshtme midis dy sipërfaqeve okluzale të rradhëve të dhëmbëve në drejtim mesio-distal formohet një boshllëk në formë pyke, pra një kënd i cili është në proporcion të drejtë me rrugën e kondileve. Sa më e pjerrët të jetë rruga e kondileve aq më e madhe është këndi (pyka) që formohet midis dy rradhëve të dhëmbëve. Ky kënd matet dhe hidhet në artikulator.\
b) **Ekstraoral**\
Regjistrimi i pjerrësisë së rrugës së kondileve me metodën ekstraorale bëhet me ndihmën e harkut të fytyrës. Harku i fytyrës me një pajisje në formë piruni, fiksohet në një nga shabllonat e pacientit. Harku në pjesën e prapme të tij, në vendin që i korrespondon artikulacionit temporo-mandibular, ka dy shtifta (kalema) me anën e të cilave shënohen mbi kartonin e vendosur në regjionin e artikulacioneve të pacientit rrugën e kondileve gjatë kohës që pacienti bën hapjen dhe mbylljen e gojës. Gjatë kësaj lëvizjeje të mandibulës shënohen nga harku një kënd mbi kartonat i cili matet dhe hidhet në artikulator. Me anën e harkut të fytyrës matet dhe distanca midis dy kondileve dhe pikës incizale, pra dhe brinja e trekëndëshit të Bonvillit i cili dhe ky hidhet në artikulator.

**Regjistrimi i pjerrësisë incizale, ose mbulimi incizal**\
Kjo përmasë nuk ka rëndësi praktike në protezat totale prandaj nuk ka rëndësi të matet dhe merret me vlerën zero (0).

**Regjistrimi i këndit të lëvizjeve laterale të pikës incizale (këndi gotik)**\
Kjo bëhet me ndihmën e një aparati special që fiksohet në të dy shabllonet e pacientit. Mbi cilindrin e dyllit të shabllonës së poshtme, paralel me rrafshin përtypës, pra në sipërfaqen okluzale të shabllonës, fiksohet një pllakë metalike sipërfaqja e të cilës është lyer me blozë. Në shabllonën e sipërme në sipërfaqen okluzale të cilindrit kafshues, fiksohet një kalem metalik i cili gjatë lëvizjeve laterale të mandibulës shënon në pllakën metalike këndin e këtyre lëvizjeve i cili është rreth 120°. Ky kënd matet dhe fiksohet në artikulator.

**Regjistrimi i këndit të Benetit**\
Ky kënd paraqet mënjanimin maksimal të boshtit të kondileve në lëvizjet laterale. Ky kënd të matet, por zakonisht merret vlera mesatare e tij e cila është 17°.

**Riprodhimi funksional i lëvizjeve të nofullës së poshtme jashtë gojës**\
Artikulatorët më të komplikuar që përmendëm, si dhe mënyrat e shumta të regjistrimit të lëvizjeve të nofullës së poshtme asnjëherë nuk kanë mundësi të riprodhojnë me saktësi lëvizjet e komplikuara fiziologjike të artikulacionit temporo-mandibular. Për këtë arsye, autorë të ndryshëm u munduan të përgatitnin aparate të tillë të cilat nuk kanë artikulacion mekanik, por regjistrimet e ndryshme që bëhen tek pacienti riprodhohen dhe fiksohen në aparat me anën e materialeve që forcohen si: stanci, cementi, amalgami etj. Ky aparat përbëhet nga dy krahë, i sipërmi dhe i poshtmi. Në krahun e sipërm janë vendosur tre shifra metalike, kurse në krahun e poshtëm tre gota (gropëza) në të cilat futen këto shifra.

**Procesi i punës**\
Vendosen shabllonet në gojë, në okluzionin qendror dhe porositet pacienti të bëjë një lloj lëvizje të mandibulës.\
Gjatë kësaj lëvizjeje p.sh lëvizjet propulsive të mandibulës, mbeten gjurmë në cilindrat kafshues të shablloneve. Hiqen shabllonat nga goja dhe fiksohen në aparat në okluzion qendror, pas kësaj imitojmë në aparat lëvizjen që bën pacienti në gojë me shabllone në gojë sipas shenjave të mbetura në cilindrat kafshues. Në këtë mënyrë, shtiftat e krahut të sipërm të aparatit formojnë vija ose shenja në kupat e krahut të poshtëm të cilat janë mbushur që më parë p.sh me amalgamë. Hiqen shabllonat nga aparati dhe regjistrojmë me to lëvizje të tjera në gojë të cilat mbarten përsëri në aparat, e kështu me radhë derisa të regjistrojmë e riprodhojmë të gjitha lëvizjet e mandibulës. Ky proces pune megjithëse është më i saktë se të parët, që përmendëm, paraqet vështirësi të madhe praktike ndaj nuk gjen përdorim të gjerë, por mbetet vetëm si një metodë studimi teorik. Kjo teori nuk gjen zbatim praktik dhe për faktin se sipërfaqet përtypëse të dhëmbëve artificialë nuk kanë pjerrësi individuale por madhësia dhe gjerësia e tuberkulave të tyre kanë vlerë mesatare.

Si përfundim mund të themi se artikulatori anatomik i komplikuar me rregullim individual duhet të përdoret në të gjitha protezat e mëdha kryesisht në protezat totale, e sidomos në ato raste ku hasen vështirësi për arsye të veçorive anatomike, lartësisë së okluzionit, ndryshimeve anatomike të okluzionit dhe artikulacionit.

**Orientimi dhe vendosja e modeleve në okludator dhe artikulator**

Në përgatitjen e protezave të ndryshme rëndësi të veçantë i duhet kushtuar dhe orientimit e vendosjes së drejtë të modeleve në okludatorë dhe artikulatorë.

**Orientimi dhe vendosja e modeleve në okludatorin me vidë fiksuese**\
Në praktikën e përditshme okludatori me vidë fiksuese përdoret dhe në përgatitjen e protezave të mëdha, totale e parciale. Megjithatë avantazhet që ka ky okludator në krahasim me okludatorët e tjerë që përmendëm, orientimi i modeleve sipas kërkesave anatomike e funksionale bëhet me shumë vështirësi. Në këtë lloj okludatori mungojnë pikat orientuese për përcaktimin e trekëndëshit të Bonvillit si dhe lëvizjet laterale e rrëshqitëse përpara të nofullës së poshtme. Për këtë arsye shpesh protezat e përgatitura në këta lloj okludatorësh nuk janë funksionale. Vendosja e modeleve në okludator është relativisht e thjeshtë. Në fillim ngjitim mirë modelet me njëra-tjetrën në mënyrë që ato të mos na lëvizin gjatë punës; pastaj me thikën e allçisë bëjmë disa gërryerje, viza, në bazën e modelit dhe lagim me ujë modelet në mënyrë që këto të ngjitin më mirë me allçinë kur vendosen në okludatorë, mandej zgjedhim okludatorin dhe kontrollojmë atë nëse funksionon rregullisht. Në fillim fiksojmë në okludator modelin e poshtëm pastaj të sipërm. Fiksimi në një kohë i të dy modeleve në okludator, e sidomos për fillestarët nuk rekomandohet.

**Procesi i punës**\
Mbi tavolinën e allçisë hedhim një sasi allçie të butë dhe mbi të vendosim krahun e poshtëm të okludatorit, hedhim përsëri allçi dhe vendosim mbi të modelin. Modeli duhet të orientohet në atë mënyrë që vija mediane e tij të vijë në mesin e pirunit të okludatorit, ndërsa rrafshi përtypës të jetë paralel me tavolinën e punës. Pasi forcohet allçia e pjesës së poshtme fillojmë me fiksimin e pjesës së sipërme. Për këtë hedhim allçi mbi modelin e sipërm të okludatorit derisa ky të takojë vidën fiksuese, pastaj hedhim mbi të përsëri allçi dhe, derisa kjo është akoma e butë i japim asaj me anën e thikës formën e duhur. Së fundi fiksojmë përfundimisht vidën fiksuese duke e siguruar këtë dhe me anën e dados përkatëse.

Gjatë vendosjes së modeleve në okludator duhet të kemi parasysh këto momente:

1. Allçisë që përdorim për fiksimin e modeleve në okludatorë dhe artikulatorë nuk duhet t’i hedhim kripë për dy arsye: së pari, në mënyrë që kjo të mos forcohet shpejt dhe të kemi kohë për orientimin e modeleve dhe, së dyti pasi kripa vepron mbi metalin e okludatorit dhe e dëmton atë.
2. Allçia nuk duhet të rrjedhë mbi modelin nga ana vestibulare e bukale, por të arrijë deri tek anët e tij.

Pasi kemi fiksuar përfundimisht modelet në okludator, kemi bërë rregullimin e tyre dhe kemi fiksuar vidën fiksuese, mbartim mbi të vijat orientuese të shënuara në gojën e pacientit konkretisht, vijën mediane, vijën kanine dhe vijën e të qeshurit.

**Vendosja e modeleve në artikulatorë të thjeshtë**\
Në fillim kontrollohet shtifti që fikson lartësinë e okluzionit i cili ndodhet i fiksuar në krahun e sipërm të artikulacionit. Pas kësaj kontrollohet shtifti i vogël që tregon pikën incizale dhe fiksohet ky në vijën mediane të artikulatorit. Kontrollohen gjithashtu modelet nëse këto hyjnë lirisht në të dy krahët e artikulatorit e nëse janë të lartë pritet një pjesë e bazës së tyre. Midis shtiftit që tregon pikën incizale dhe dy shenjave, zgjatimeve që ndodhen në vendin, mesin që korrespondon ramus ascendens të nofullës së poshtme tërhiqet një fije peri ose unazë gome me anën e së cilës përcaktojmë rrafshin horizontal. Pas këtyre përgatitjeve paraprake lyhen të dy krahët e aparatit me vazelinë ose vaj për të ruajtur artikulatorin nga dëmtimi. Përgatitet një sasi allçie e cila hidhet mbi tavolinën e punës dhe mbi të vendoset krahu i poshtëm i artikulatorit, pastaj vendosen modelet duke patur kujdes të respektojnë, këto kërkesa:

1. Maja e shtiftit të vogël të bjerë në pikën incizale.
2. Linja mediane e modeleve të bjerë mbi linjën mediane të artikulatorit.
3. Rrafshi okluzal të bjerë mbi fijën e perit ose gomën e tërhequr, që shpjeguam më lart.

Për fiksimin e modeleve me krahun e sipërm të artikulatorit veprohet, pothuajse njësoj si në okludatorin me vidë fiksuese. Gjatë kohës së punës dy krahët e artikulatorit, mund të ndahen nga njëri-tjetri. Kjo lehtëson punën sidomos në fazën e fundit kur bëjmë modelimin përfundimtar të protezës prej dylli. Orientimi dhe fiksimi i modeleve në artikulatorë me rregullim të pjesshëm bëhet pasi të jenë fiksuar më parë në artikulator për masat e regjistrimeve tek pacienti. Disa autorë, duke u nisur nga vështirësitë e vendosjes, fiksojnë në fillim modelin e sipërm mbi krahun e poshtëm të artikulatorit. Duke e fiksuar këtë me moldinë dhe duke patur parasysh kërkesat që përmendëm dhe konkretisht pikën incizale, vijën mediane dhe rrafshin e okluzionit. Kur është arritur kjo fiksohet modeli i sipërm me krahun e sipërm të artikulatorit me allçi. Pasi formohet allçia e krahut të sipërm, heqim moldinën nga krahu i poshtëm dhe e zëvendësojmë atë me allçi. Orientimi dhe vendosja e modeleve të punës në artikulator me rregullim individual është i vështirë dhe i komplikuar. Kjo procedurë kërkon njohuri të thella teorike dhe eksperiencë të pasur praktike. Për këtë nevojitet harku i fytyrës me anën e të cilit bëjmë regjistrimin tek pacienti dhe këto i mbartin në artikulator.
